<!DOCTYPE HTML PUBLIC "-//W3C//DTD HTML 4.01 Transitional//EN">
<HTML LANG=HE DIR=RTL>
<HEAD>
<META HTTP-EQUIV="Content-Type" CONTENT="text/html; CHARSET=utf-8">
<!--Copyright 2014 Mechon Mamre, 12 Hayyim Vital, Jerusalem-->
<LINK REL="stylesheet" HREF="cs.css" TYPE="text/css">
<TITLE>תנ"ך - משלי</TITLE>
</HEAD>
<BODY>

<H1>משלי</H1>

<P><B>א,א</B> <BIG>מִ֭</BIG>שְׁלֵי שְׁלֹמֹ֣ה בֶן־דָּוִ֑ד    מֶ֝֗לֶךְ יִשְׂרָאֵֽל׃<BR>
<B>א,ב</B> לָדַ֣עַת חָכְמָ֣ה וּמוּסָ֑ר    לְ֝הָבִ֗ין אִמְרֵ֥י בִינָֽה׃<BR>
<B>א,ג</B> לָ֭קַחַת מוּסַ֣ר הַשְׂכֵּ֑ל    צֶ֥דֶק וּ֝מִשְׁפָּ֗ט וּמֵֽשָׁרִֽים׃<BR>
<B>א,ד</B> לָתֵ֣ת לִפְתָאיִ֣ם עָרְמָ֑ה    לְ֝נַ֗עַר דַּ֣עַת וּמְזִמָּֽה׃<BR>
<B>א,ה</B> יִשְׁמַ֣ע חָ֭כָם וְי֣וֹסֶף לֶ֑קַח    וְ֝נָב֗וֹן תַּחְבֻּל֥וֹת יִקְנֶֽה׃<BR>
<B>א,ו</B> לְהָבִ֣ין מָ֭שָׁל וּמְלִיצָ֑ה    דִּבְרֵ֥י חֲ֝כָמִ֗ים וְחִֽידֹתָֽם׃<BR>
<B>א,ז</B> יִרְאַ֣ת יְ֭הוָה רֵאשִׁ֣ית דָּ֑עַת    חָכְמָ֥ה וּ֝מוּסָ֗ר אֱוִילִ֥ים בָּֽזוּ׃</P>

<P><B>א,ח</B> שְׁמַ֣ע בְּ֭נִי מוּסַ֣ר אָבִ֑יךָ    וְאַל־תִּ֝טֹּ֗שׁ תּוֹרַ֥ת אִמֶּֽךָ׃<BR>
<B>א,ט</B> כִּ֤י ׀ לִוְיַ֤ת חֵ֓ן הֵ֬ם לְרֹאשֶׁ֑ךָ    וַֽ֝עֲנָקִ֗ים לְגַרְגְּרֹתֶֽךָ׃<BR>
<B>א,י</B> בְּנִ֡י    אִם־יְפַתּ֥וּךָ חַ֝טָּאִ֗ים אַל־תֹּבֵֽא׃<BR>
<B>א,יא</B> אִם־יֹֽאמְרוּ֮    לְכָ֪ה אִ֫תָּ֥נוּ<BR>נֶֽאֶרְבָ֥ה לְדָ֑ם    נִצְפְּנָ֖ה לְנָקִ֣י חִנָּֽם׃<BR>
<B>א,יב</B> נִ֭בְלָעֵם כִּשְׁא֣וֹל חַיִּ֑ים    וּ֝תְמִימִ֗ים כְּי֣וֹרְדֵי בֽוֹר׃<BR>
<B>א,יג</B> כָּל־ה֣וֹן יָקָ֣ר נִמְצָ֑א    נְמַלֵּ֖א בָתֵּ֣ינוּ שָׁלָֽל׃<BR>
<B>א,יד</B> גּ֭וֹרָ֣לְךָ תַּפִּ֣יל בְּתוֹכֵ֑נוּ    כִּ֥יס אֶ֝חָ֗ד יִֽהְיֶ֥ה לְכֻלָּֽנוּ׃<BR>
<B>א,טו</B> בְּנִ֗י אַל־תֵּלֵ֣ךְ בְּדֶ֣רֶךְ אִתָּ֑ם    מְנַ֥ע רַ֝גְלְךָ֗ מִנְּתִֽיבָתָֽם׃<BR>
<B>א,טז</B> כִּ֣י רַ֭גְלֵיהֶם לָרַ֣ע יָר֑וּצוּ    וִ֝ימַֽהֲר֗וּ לִשְׁפָּךְ־דָּֽם׃<BR>
<B>א,יז</B> כִּֽי־חִ֭נָּם מְזֹרָ֣ה הָרָ֑שֶׁת    בְּ֝עֵינֵ֗י כָּל־בַּ֥עַל כָּנָֽף׃<BR>
<B>א,יח</B> וְ֭הֵם לְדָמָ֣ם יֶֽאֱרֹ֑בוּ    יִ֝צְפְּנ֗וּ לְנַפְשֹׁתָֽם׃<BR>
<B>א,יט</B> כֵּ֗ן אָ֭רְחוֹת כָּל־בֹּ֣צֵֽעַ בָּ֑צַע    אֶת־נֶ֖פֶשׁ בְּעָלָ֣יו יִקָּֽח׃<BR>
<B>א,כ</B> חָ֭כְמוֹת בַּח֣וּץ תָּרֹ֑נָּה    בָּֽ֝רְחֹב֗וֹת תִּתֵּ֥ן קוֹלָֽהּ׃<BR>
<B>א,כא</B> בְּרֹ֥אשׁ הֹֽמִיּ֗וֹת תִּ֫קְרָ֥א    בְּפִתְחֵ֖י שְׁעָרִ֥ים בָּעִ֗יר אֲמָרֶ֥יהָ תֹאמֵֽר׃<BR>
<B>א,כב</B> עַד־מָתַ֣י ׀ פְּתָיִם֮    תְּֽאֵהֲב֫וּ פֶ֥תִי<BR>וְלֵצִ֗ים לָ֭צוֹן חָֽמְד֣וּ לָהֶ֑ם    וּ֝כְסִילִ֗ים יִשְׂנְאוּ־דָֽעַת׃<BR>
<B>א,כג</B> תָּשׁ֗וּבוּ לְֽתוֹכַ֫חְתִּ֥י    הִנֵּ֤ה אַבִּ֣יעָה לָכֶ֣ם רוּחִ֑י אוֹדִ֖יעָה דְבָרַ֣י אֶתְכֶֽם׃<BR>
<B>א,כד</B> יַ֣עַן קָ֭רָאתִי וַתְּמָאֵ֑נוּ    נָטִ֥יתִי יָ֝דִ֗י וְאֵ֣ין מַקְשִֽׁיב׃<BR>
<B>א,כה</B> וַתִּפְרְע֥וּ כָל־עֲצָתִ֑י    וְ֝תֽוֹכַחְתִּ֗י לֹ֣א אֲבִיתֶֽם׃<BR>
<B>א,כו</B> גַּם־אֲ֭נִי בְּאֵֽידְכֶ֣ם אֶשְׂחָ֑ק    אֶ֝לְעַ֗ג בְּבֹ֣א פַחְדְּכֶֽם׃<BR>
<B>א,כז</B> בְּבֹ֤א כשאוה (כְשׁוֹאָ֨ה ׀) פַּחְדְּכֶ֗ם    וְֽ֭אֵידְכֶם כְּסוּפָ֣ה יֶֽאֱתֶ֑ה<BR>בְּבֹ֥א עֲ֝לֵיכֶ֗ם    צָרָ֥ה וְצוּקָֽה׃<BR>
<B>א,כח</B> אָ֣ז יִ֭קְרָאֻנְנִי וְלֹ֣א אֶֽעֱנֶ֑ה    יְ֝שַֽׁחֲרֻ֗נְנִי וְלֹ֣א יִמְצָאֻֽנְנִי׃<BR>
<B>א,כט</B> תַּ֭חַת כִּֽי־שָׂ֣נְאוּ דָ֑עַת    וְיִרְאַ֥ת יְ֝הוָ֗ה לֹ֣א בָחָֽרוּ׃<BR>
<B>א,ל</B> לֹֽא־אָב֥וּ לַֽעֲצָתִ֑י    נָֽ֝אֲצ֗וּ כָּל־תּֽוֹכַחְתִּֽי׃<BR>
<B>א,לא</B> וְֽ֭יֹאכְלוּ מִפְּרִ֣י דַרְכָּ֑ם    וּֽמִמֹּעֲצֹ֖תֵיהֶ֣ם יִשְׂבָּֽעוּ׃<BR>
<B>א,לב</B> כִּ֤י מְשׁוּבַ֣ת פְּתָיִ֣ם תַּֽהַרְגֵ֑ם    וְשַׁלְוַ֖ת כְּסִילִ֣ים תְּאַבְּדֵֽם׃<BR>
<B>א,לג</B> וְשֹׁמֵ֣עַֽ לִ֭י יִשְׁכָּן־בֶּ֑טַח    וְ֝שַֽׁאֲנַ֗ן מִפַּ֥חַד רָעָֽה׃</P>

<P><B>ב,א</B> בְּ֭נִי אִם־תִּקַּ֣ח אֲמָרָ֑י    וּ֝מִצְו‍ֹתַ֗י תִּצְפֹּ֥ן אִתָּֽךְ׃<BR>
<B>ב,ב</B> לְהַקְשִׁ֣יב לַֽחָכְמָ֣ה אָזְנֶ֑ךָ    תַּטֶּ֥ה לִ֝בְּךָ֗ לַתְּבוּנָֽה׃<BR>
<B>ב,ג</B> כִּ֤י אִ֣ם לַבִּינָ֣ה תִקְרָ֑א    לַ֝תְּבוּנָ֗ה תִּתֵּ֥ן קוֹלֶֽךָ׃<BR>
<B>ב,ד</B> אִם־תְּבַקְשֶׁ֥נָּה כַכָּ֑סֶף    וְֽכַמַּטְמוֹנִ֥ים תַּחְפְּשֶֽׂנָּה׃<BR>
<B>ב,ה</B> אָ֗ז תָּ֭בִין יִרְאַ֣ת יְהוָ֑ה    וְדַ֖עַת אֱלֹהִ֣ים תִּמְצָֽא׃<BR>
<B>ב,ו</B> כִּֽי־יְ֭הוָה יִתֵּ֣ן חָכְמָ֑ה    מִ֝פִּ֗יו דַּ֣עַת וּתְבוּנָֽה׃<BR>
<B>ב,ז</B> וצפן (יִצְפֹּ֣ן) לַ֭יְשָׁרִים תּֽוּשִׁיָּ֑ה    מָ֝גֵ֗ן לְהֹ֣לְכֵי תֹֽם׃<BR>
<B>ב,ח</B> לִ֭נְצֹר אָרְח֣וֹת מִשְׁפָּ֑ט    וְדֶ֖רֶךְ חֲסִידָ֣ו יִשְׁמֹֽר׃<BR>
<B>ב,ט</B> אָ֗ז תָּ֭בִין צֶ֣דֶק וּמִשְׁפָּ֑ט    וּ֝מֵֽישָׁרִ֗ים כָּל־מַעְגַּל־טֽוֹב׃<BR>
<B>ב,י</B> כִּֽי־תָב֣וֹא חָכְמָ֣ה בְלִבֶּ֑ךָ    וְ֝דַ֗עַת לְֽנַפְשְׁךָ֥ יִנְעָֽם׃<BR>
<B>ב,יא</B> מְ֭זִמָּה תִּשְׁמֹ֥ר עָלֶ֗יךָ    תְּבוּנָ֥ה תִנְצְרֶֽכָּה׃<BR>
<B>ב,יב</B> לְ֭הַצִּ֣ילְךָ מִדֶּ֣רֶךְ רָ֑ע    מֵ֝אִ֗ישׁ מְדַבֵּ֥ר תַּהְפֻּכֽוֹת׃<BR>
<B>ב,יג</B> הַ֭עֹ֣זְבִים אָרְח֣וֹת יֹ֑שֶׁר    לָ֝לֶ֗כֶת בְּדַרְכֵי־חֹֽשֶׁךְ׃<BR>
<B>ב,יד</B> הַ֭שְּׂמֵחִים לַֽעֲשׂ֥וֹת רָ֑ע    יָ֝גִ֗ילוּ בְּֽתַהְפֻּכ֥וֹת רָֽע׃<BR>
<B>ב,טו</B> אֲשֶׁ֣ר אָרְחֹֽתֵיהֶ֣ם עִקְּשִׁ֑ים    וּ֝נְלוֹזִ֗ים בְּמַעְגְּלוֹתָֽם׃<BR>
<B>ב,טז</B> לְ֭הַצִּ֣ילְךָ מֵֽאִשָּׁ֣ה זָרָ֑ה    מִ֝נָּכְרִיָּ֗ה אֲמָרֶ֥יהָ הֶֽחֱלִֽיקָה׃<BR>
<B>ב,יז</B> הַֽ֭עֹזֶבֶת אַלּ֣וּף נְעוּרֶ֑יהָ    וְאֶת־בְּרִ֖ית אֱלֹהֶ֣יהָ שָׁכֵֽחָה׃<BR>
<B>ב,יח</B> כִּ֤י שָׁ֣חָה אֶל־מָ֣וֶת בֵּיתָ֑הּ    וְאֶל־רְ֝פָאִ֗ים מַעְגְּלֹתֶֽיהָ׃<BR>
<B>ב,יט</B> כָּל־בָּ֭אֶיהָ לֹ֣א יְשׁוּב֑וּן    וְלֹֽא־יַ֝שִּׂ֗יגוּ אָרְח֥וֹת חַיִּֽים׃<BR>
<B>ב,כ</B> לְמַ֗עַן תֵּ֭לֵךְ בְּדֶ֣רֶךְ טוֹבִ֑ים    וְאָרְח֖וֹת צַדִּיקִ֣ים תִּשְׁמֹֽר׃<BR>
<B>ב,כא</B> כִּֽי־יְשָׁרִ֥ים יִשְׁכְּנוּ־אָ֑רֶץ    וּ֝תְמִימִ֗ים יִוָּ֥תְרוּ בָֽהּ׃<BR>
<B>ב,כב</B> וּ֭רְשָׁעִים מֵאֶ֣רֶץ יִכָּרֵ֑תוּ    וּ֝בֽוֹגְדִ֗ים יִסְּח֥וּ מִמֶּֽנָּה׃</P>

<P><B>ג,א</B> בְּ֭נִי תּֽוֹרָתִ֣י אַל־תִּשְׁכָּ֑ח    וּ֝מִצְו‍ֹתַ֗י יִצֹּ֥ר לִבֶּֽךָ׃<BR>
<B>ג,ב</B> כִּ֤י אֹ֣רֶךְ יָ֭מִים וּשְׁנ֣וֹת חַיִּ֑ים    וְ֝שָׁל֗וֹם יוֹסִ֥יפוּ לָֽךְ׃<BR>
<B>ג,ג</B> חֶ֥סֶד וֶֽאֱמֶ֗ת    אַֽל־יַעַ֫זְבֻ֥ךָ<BR>קָשְׁרֵ֥ם עַל־גַּרְגְּרוֹתֶ֑יךָ    כָּ֝תְבֵ֗ם עַל־ל֥וּחַ לִבֶּֽךָ׃<BR>
<B>ג,ד</B> וּמְצָא־חֵ֥ן וְשֵֽׂכֶל־ט֑וֹב    בְּעֵינֵ֖י אֱלֹהִ֣ים וְאָדָֽם׃<BR>
<B>ג,ה</B> בְּטַ֣ח אֶל־יְ֭הוָה בְּכָל־לִבֶּ֑ךָ    וְאֶל־בִּ֥֝ינָתְךָ֗ אַל־תִּשָּׁעֵֽן׃<BR>
<B>ג,ו</B> בְּכָל־דְּרָכֶ֥יךָ דָעֵ֑הוּ    וְ֝ה֗וּא יְיַשֵּׁ֥ר אֹֽרְחֹתֶֽיךָ׃<BR>
<B>ג,ז</B> אַל־תְּהִ֣י חָכָ֣ם בְּעֵינֶ֑יךָ    יְרָ֥א אֶת־יְ֝הוָ֗ה וְס֣וּר מֵרָֽע׃<BR>
<B>ג,ח</B> רִ֭פְאוּת תְּהִ֣י לְשָׁרֶּ֑ךָ    וְ֝שִׁקּ֗וּי לְעַצְמוֹתֶֽיךָ׃<BR>
<B>ג,ט</B> כַּבֵּ֣ד אֶת־יְ֭הוָה מֵֽהוֹנֶ֑ךָ    וּ֝מֵֽרֵאשִׁ֗ית כָּל־תְּבֽוּאָתֶֽךָ׃<BR>
<B>ג,י</B> וְיִמָּֽלְא֣וּ אֲסָמֶ֣יךָ שָׂבָ֑ע    וְ֝תִיר֗וֹשׁ יְקָבֶ֥יךָ יִפְרֹֽצוּ׃<BR>
<B>ג,יא</B> מוּסַ֣ר יְ֭הוָה בְּנִ֣י אַל־תִּמְאָ֑ס    וְאַל־תָּ֝קֹ֗ץ בְּתֽוֹכַחְתּֽוֹ׃<BR>
<B>ג,יב</B> כִּ֤י אֶ֥ת אֲשֶׁ֣ר יֶֽאֱהַ֣ב יְהוָ֣ה    יוֹכִ֑יחַ<BR>וּ֝כְאָ֗ב    אֶת־בֵּ֥ן יִרְצֶֽה׃<BR>
<B>ג,יג</B> אַשְׁרֵ֣י אָ֭דָם מָצָ֣א חָכְמָ֑ה    וְ֝אָדָ֗ם יָפִ֥יק תְּבוּנָֽה׃<BR>
<B>ג,יד</B> כִּ֤י ט֣וֹב סַ֭חְרָהּ מִסְּחַר־כָּ֑סֶף    וּ֝מֵֽחָר֗וּץ תְּבֽוּאָתָֽהּ׃<BR>
<B>ג,טו</B> יְקָ֣רָה הִ֭יא מפניים (מִפְּנִינִ֑ים)    וְכָל־חֲ֝פָצֶ֗יךָ לֹ֣א יִֽשְׁווּ־בָֽהּ׃<BR>
<B>ג,טז</B> אֹ֣רֶךְ יָ֭מִים בִּֽימִינָ֑הּ    בִּ֝שְׂמֹאולָ֗הּ עֹ֣שֶׁר וְכָבֽוֹד׃<BR>
<B>ג,יז</B> דְּרָכֶ֥יהָ דַרְכֵי־נֹ֑עַם    וְֽכָל־נְתִ֖יבוֹתֶ֣יהָ שָׁלֽוֹם׃<BR>
<B>ג,יח</B> עֵץ־חַיִּ֣ים הִ֭יא לַמַּֽחֲזִיקִ֣ים בָּ֑הּ    וְֽתֹמְכֶ֥יהָ מְאֻשָּֽׁר׃</P>

<P><B>ג,יט</B> יְֽהוָ֗ה בְּחָכְמָ֥ה יָֽסַד־אָ֑רֶץ    כּוֹנֵ֥ן שָׁ֝מַ֗יִם בִּתְבוּנָֽה׃<BR>
<B>ג,כ</B> בְּ֭דַעְתּוֹ תְּהוֹמ֣וֹת נִבְקָ֑עוּ    וּ֝שְׁחָקִ֗ים יִרְעֲפוּ־טָֽל׃<BR>
<B>ג,כא</B> בְּ֭נִי אַל־יָלֻ֣זוּ מֵֽעֵינֶ֑יךָ    נְצֹ֥ר תֻּֽ֝שִׁיָּ֗ה וּמְזִמָּֽה׃<BR>
<B>ג,כב</B> וְיִֽהְי֣וּ חַיִּ֣ים לְנַפְשֶׁ֑ךָ    וְ֝חֵ֗ן לְגַרְגְּרֹתֶֽיךָ׃<BR>
<B>ג,כג</B> אָ֤ז תֵּלֵ֣ךְ לָבֶ֣טַח דַּרְכֶּ֑ךָ    וְ֝רַגְלְךָ֗ לֹ֣א תִגּֽוֹף׃<BR>
<B>ג,כד</B> אִם־תִּשְׁכַּ֥ב לֹֽא־תִפְחָ֑ד    וְ֝שָֽׁכַבְתָּ֗ וְֽעָרְבָ֥ה שְׁנָתֶֽךָ׃<BR>
<B>ג,כה</B> אַל־תִּ֭ירָא מִפַּ֣חַד פִּתְאֹ֑ם    וּמִשֹּׁאַ֥ת רְ֝שָׁעִ֗ים כִּ֣י תָבֹֽא׃<BR>
<B>ג,כו</B> כִּֽי־יְ֭הוָה יִֽהְיֶ֣ה בְכִסְלֶ֑ךָ    וְשָׁמַ֖ר רַגְלְךָ֣ מִלָּֽכֶד׃<BR>
<B>ג,כז</B> אַל־תִּמְנַע־ט֥וֹב מִבְּעָלָ֑יו    בִּֽהְי֨וֹת לְאֵ֖ל ידיך (יָֽדְךָ֣) לַֽעֲשֽׂוֹת׃<BR>
<B>ג,כח</B> אַל־תֹּ֘אמַ֤ר לרעיך (לְרֵֽעֲךָ֨ ׀) לֵ֣ךְ וָ֭שׁוּב וּמָחָ֥ר אֶתֵּ֗ן    וְיֵ֣שׁ אִתָּֽךְ׃<BR>
<B>ג,כט</B> אַל־תַּֽחֲרֹ֣שׁ עַל־רֵֽעֲךָ֣ רָעָ֑ה    וְהֽוּא־יוֹשֵׁ֖ב לָבֶ֣טַח אִתָּֽךְ׃<BR>
<B>ג,ל</B> אַל־תרוב (תָּרִ֣יב) עִם־אָדָ֣ם חִנָּ֑ם    אִם־לֹ֖א גְמָֽלְךָ֣ רָעָֽה׃<BR>
<B>ג,לא</B> אַל־תְּ֭קַנֵּא בְּאִ֣ישׁ חָמָ֑ס    וְאַל־תִּ֝בְחַ֗ר בְּכָל־דְּרָכָֽיו׃<BR>
<B>ג,לב</B> כִּ֤י תֽוֹעֲבַ֣ת יְהוָ֣ה נָל֑וֹז    וְֽאֶת־יְשָׁרִ֥ים סוֹדֽוֹ׃<BR>
<B>ג,לג</B> מְאֵרַ֣ת יְ֭הוָה בְּבֵ֣ית רָשָׁ֑ע    וּנְוֵ֖ה צַדִּיקִ֣ים יְבָרֵֽךְ׃<BR>
<B>ג,לד</B> אִם־לַלֵּצִ֥ים הֽוּא־יָלִ֑יץ    ולעניים (וְ֝לַֽעֲנָוִ֗ים) יִתֶּן־חֵֽן׃<BR>
<B>ג,לה</B> כָּ֭בוֹד חֲכָמִ֣ים יִנְחָ֑לוּ    וּ֝כְסִילִ֗ים מֵרִ֥ים קָלֽוֹן׃</P>

<P><B>ד,א</B> שִׁמְע֣וּ בָ֭נִים מ֣וּסַר אָ֑ב    וְ֝הַקְשִׁ֗יבוּ לָדַ֥עַת בִּינָֽה׃<BR>
<B>ד,ב</B> כִּ֤י לֶ֣קַח ט֭וֹב נָתַ֣תִּי לָכֶ֑ם    תּֽ֝וֹרָתִ֗י אַֽל־תַּעֲזֹֽבוּ׃<BR>
<B>ד,ג</B> כִּֽי־בֵ֭ן הָיִ֣יתִי לְאָבִ֑י    רַ֥ךְ וְ֝יָחִ֗יד לִפְנֵ֥י אִמִּֽי׃<BR>
<B>ד,ד</B> וַיֹּרֵ֗נִי וַיֹּ֥אמֶר לִ֗י יִֽתְמָךְ־דְּבָרַ֥י לִבֶּ֑ךָ    שְׁמֹ֖ר מִצְו‍ֹתַ֣י וֶֽחְיֵֽה׃<BR>
<B>ד,ה</B> קְנֵ֣ה חָ֭כְמָה קְנֵ֣ה בִינָ֑ה    אַל־תִּשְׁכַּ֥ח וְאַל־תֵּ֝֗ט מֵֽאִמְרֵי־פִֽי׃<BR>
<B>ד,ו</B> אַל־תַּֽעַזְבֶ֥הָ וְתִשְׁמְרֶ֑ךָּ    אֱהָבֶ֥הָ וְתִצְּרֶֽךָּ׃<BR>
<B>ד,ז</B> רֵאשִׁ֣ית חָ֭כְמָה קְנֵ֣ה חָכְמָ֑ה    וּבְכָל־קִ֝נְיָֽנְךָ֗ קְנֵ֣ה בִינָֽה׃<BR>
<B>ד,ח</B> סַלְסְלֶ֥הָ וּֽתְרוֹמְמֶ֑ךָּ    תְּ֝כַבֵּ֗דְךָ כִּ֣י תְחַבְּקֶֽנָּה׃<BR>
<B>ד,ט</B> תִּתֵּ֣ן לְ֭רֹֽאשְׁךָ לִוְיַת־חֵ֑ן    עֲטֶ֖רֶת תִּפְאֶ֣רֶת תְּמַגְּנֶֽךָּ׃<BR>
<B>ד,י</B> שְׁמַ֣ע בְּ֭נִי וְקַ֣ח אֲמָרָ֑י    וְיִרְבּ֥וּ לְ֝ךָ֗ שְׁנ֣וֹת חַיִּֽים׃<BR>
<B>ד,יא</B> בְּדֶ֣רֶךְ חָ֭כְמָה הֹֽרֵיתִ֑יךָ    הִ֝דְרַכְתִּ֗יךָ בְּמַעְגְּלֵי־יֹֽשֶׁר׃<BR>
<B>ד,יב</B> בְּֽ֭לֶכְתְּךָ לֹֽא־יֵצַ֣ר צַֽעֲדֶ֑ךָ    וְאִם־תָּ֝ר֗וּץ לֹ֣א תִכָּשֵֽׁל׃<BR>
<B>ד,יג</B> הַֽחֲזֵ֣ק בַּמּוּסָ֣ר אַל־תֶּ֑רֶף    נִ֝צְּרֶ֗הָ כִּי־הִ֥יא חַיֶּֽיךָ׃<BR>
<B>ד,יד</B> בְּאֹ֣רַח רְ֭שָׁעִים אַל־תָּבֹ֑א    וְאַל־תְּ֝אַשֵּׁ֗ר בְּדֶ֣רֶךְ רָעִֽים׃<BR>
<B>ד,טו</B> פְּרָעֵ֥הוּ אַל־תַּֽעֲבָר־בּ֑וֹ    שְׂטֵ֖ה מֵֽעָלָ֣יו וַֽעֲבֹֽר׃<BR>
<B>ד,טז</B> כִּ֤י לֹ֣א יִֽ֭שְׁנוּ אִם־לֹ֣א יָרֵ֑עוּ    וְֽנִגְזְלָ֥ה שְׁ֝נָתָ֗ם אִם־לֹ֥א יכשולו (יַכְשִֽׁילוּ)׃<BR>
<B>ד,יז</B> כִּ֣י לָֽ֭חֲמוּ לֶ֣חֶם רֶ֑שַׁע    וְיֵ֖ין חֲמָסִ֣ים יִשְׁתּֽוּ׃<BR>
<B>ד,יח</B> וְאֹ֣רַח צַ֭דִּיקִים כְּא֣וֹר נֹ֑גַהּ    הוֹלֵ֥ךְ וָ֝א֗וֹר עַד־נְכ֥וֹן הַיּֽוֹם׃<BR>
<B>ד,יט</B> דֶּ֣רֶךְ רְ֭שָׁעִים כָּֽאֲפֵלָ֑ה    לֹ֥א יָֽ֝דְע֗וּ בַּמֶּ֥ה יִכָּשֵֽׁלוּ׃</P>

<P><B>ד,כ</B> בְּ֭נִי לִדְבָרַ֣י הַקְשִׁ֑יבָה    לַֽ֝אֲמָרַ֗י הַט־אָזְנֶֽךָ׃<BR>
<B>ד,כא</B> אַל־יַלִּ֥יזוּ מֵֽעֵינֶ֑יךָ    שָׁ֝מְרֵ֗ם בְּת֣וֹךְ לְבָבֶֽךָ׃<BR>
<B>ד,כב</B> כִּֽי־חַיִּ֣ים הֵ֭ם לְמֹֽצְאֵיהֶ֑ם    וּֽלְכָל־בְּשָׂר֥וֹ מַרְפֵּֽא׃<BR>
<B>ד,כג</B> מִֽכָּל־מִ֭שְׁמָר נְצֹ֣ר לִבֶּ֑ךָ    כִּֽי־מִ֝מֶּ֗נּוּ תּֽוֹצְא֥וֹת חַיִּֽים׃<BR>
<B>ד,כד</B> הָסֵ֣ר מִ֭מְּךָ עִקְּשׁ֣וּת פֶּ֑ה    וּלְז֥וּת שְׂ֝פָתַ֗יִם הַרְחֵ֥ק מִמֶּֽךָּ׃<BR>
<B>ד,כה</B> עֵ֭ינֶיךָ לְנֹ֣כַח יַבִּ֑יטוּ    וְ֝עַפְעַפֶּ֗יךָ יַיְשִׁ֥רוּ נֶגְדֶּֽךָ׃<BR>
<B>ד,כו</B> פַּ֭לֵּס מַעְגַּ֣ל רַגְלֶ֑ךָ    וְֽכָל־דְּרָכֶ֥יךָ יִכֹּֽנוּ׃<BR>
<B>ד,כז</B> אַֽל־תֵּט־יָמִ֥ין וּשְׂמֹ֑אול    הָסֵ֖ר רַגְלְךָ֣ מֵרָֽע׃</P>

<P><B>ה,א</B> בְּ֭נִי לְחָכְמָתִ֣י הַקְשִׁ֑יבָה    לִ֝תְבֽוּנָתִ֗י הַט־אָזְנֶֽךָ׃<BR>
<B>ה,ב</B> לִשְׁמֹ֥ר מְזִמּ֑וֹת    וְ֝דַ֗עַת שְׂפָתֶ֥יךָ יִנְצֹֽרוּ׃<BR>
<B>ה,ג</B> כִּ֤י נֹ֣פֶת תִּ֭טֹּפְנָה שִׂפְתֵ֣י זָרָ֑ה    וְחָלָ֖ק מִשֶּׁ֣מֶן חִכָּֽהּ׃<BR>
<B>ה,ד</B> וְֽ֭אַחֲרִיתָהּ מָרָ֣ה כַֽלַּעֲנָ֑ה    חַ֝דָּ֗ה כְּחֶ֣רֶב פִּיּֽוֹת׃<BR>
<B>ה,ה</B> רַ֭גְלֶיהָ יֹֽרְד֣וֹת מָ֑וֶת    שְׁ֝א֗וֹל צְעָדֶ֥יהָ יִתְמֹֽכוּ׃<BR>
<B>ה,ו</B> אֹ֣רַח חַ֭יִּים פֶּן־תְּפַלֵּ֑ס    נָע֥וּ מַ֝עְגְּלֹתֶ֗יהָ לֹ֣א תֵדָֽע׃</P>

<P><B>ה,ז</B> וְעַתָּ֣ה בָ֭נִים שִׁמְעוּ־לִ֑י    וְאַל־תָּ֝ס֗וּרוּ מֵֽאִמְרֵי־פִֽי׃<BR>
<B>ה,ח</B> הַרְחֵ֣ק מֵֽעָלֶ֣יהָ דַרְכֶּ֑ךָ    וְאַל־תִּ֝קְרַ֗ב אֶל־פֶּ֥תַח בֵּיתָֽהּ׃<BR>
<B>ה,ט</B> פֶּן־תִּתֵּ֣ן לַֽאֲחֵרִ֣ים הוֹדֶ֑ךָ    וּ֝שְׁנֹתֶ֗יךָ לְאַכְזָרִֽי׃<BR>
<B>ה,י</B> פֶּֽן־יִשְׂבְּע֣וּ זָרִ֣ים כֹּחֶ֑ךָ    וַֽ֝עֲצָבֶ֗יךָ בְּבֵ֣ית נָכְרִֽי׃<BR>
<B>ה,יא</B> וְנָֽהַמְתָּ֥ בְאַֽחֲרִיתֶ֑ךָ    בִּכְל֥וֹת בְּ֝שָֽׂרְךָ֗ וּשְׁאֵרֶֽךָ׃<BR>
<B>ה,יב</B> וְֽאָמַרְתָּ֗ אֵ֭יךְ שָׂנֵ֣אתִי מוּסָ֑ר    וְ֝תוֹכַ֗חַת נָאַ֥ץ לִבִּֽי׃<BR>
<B>ה,יג</B> וְֽלֹא־שָׁ֭מַעְתִּי בְּק֣וֹל מוֹרָ֑י    וְ֝לִֽמְלַמְּדַ֗י לֹֽא־הִטִּ֥יתִי אָזְנִֽי׃<BR>
<B>ה,יד</B> כִּ֭מְעַט הָיִ֣יתִי בְכָל־רָ֑ע    בְּת֖וֹךְ קָהָ֣ל וְעֵדָֽה׃<BR>
<B>ה,טו</B> שְׁתֵה־מַ֥יִם מִבּוֹרֶ֑ךָ    וְ֝נֹֽזְלִ֗ים מִתּ֥וֹךְ בְּאֵרֶֽךָ׃<BR>
<B>ה,טז</B> יָפ֣וּצוּ מַעְיְנֹתֶ֣יךָ ח֑וּצָה    בָּֽ֝רְחֹב֗וֹת פַּלְגֵי־מָֽיִם׃<BR>
<B>ה,יז</B> יִֽהְיוּ־לְךָ֥ לְבַדֶּ֑ךָ    וְאֵ֖ין לְזָרִ֣ים אִתָּֽךְ׃<BR>
<B>ה,יח</B> יְהִֽי־מְקוֹרְךָ֥ בָר֑וּךְ    וּ֝שְׂמַ֗ח מֵאֵ֥שֶׁת נְעוּרֶֽךָ׃<BR>
<B>ה,יט</B> אַיֶּ֥לֶת אֲהָבִ֗ים    וְֽיַעֲלַ֫ת חֵ֥ן<BR>דַּ֭דֶּיהָ יְרַוֻּ֣ךָ בְכָל־עֵ֑ת    בְּ֝אַֽהֲבָתָ֗הּ תִּשְׁגֶּ֥ה תָמִֽיד׃<BR>
<B>ה,כ</B> וְלָ֤מָּה תִשְׁגֶּ֣ה בְנִ֣י בְזָרָ֑ה    וּ֝תְחַבֵּ֗ק חֵ֣ק נָכְרִיָּֽה׃<BR>
<B>ה,כא</B> כִּ֤י נֹ֨כַח ׀ עֵינֵ֣י יְ֭הוָה דַּרְכֵי־אִ֑ישׁ    וְֽכָל־מַעְגְּלֹתָ֥יו מְפַלֵּֽס׃<BR>
<B>ה,כב</B> עֲֽוו‍ֹנֹתָ֗יו יִלְכְּדֻנ֥וֹ אֶת־הָֽרָשָׁ֑ע    וּבְחַבְלֵ֥י חַ֝טָּאת֗וֹ יִתָּמֵֽךְ׃<BR>
<B>ה,כג</B> ה֗וּא יָ֭מוּת בְּאֵ֣ין מוּסָ֑ר    וּבְרֹ֖ב אִוַּלְתּ֣וֹ יִשְׁגֶּֽה׃</P>

<P><B>ו,א</B> בְּ֭נִי אִם־עָרַ֣בְתָּ לְרֵעֶ֑ךָ    תָּקַ֖עְתָּ לַזָּ֣ר כַּפֶּֽיךָ׃<BR>
<B>ו,ב</B> נוֹקַ֥שְׁתָּ בְאִמְרֵי־פִ֑יךָ    נִ֝לְכַּ֗דְתָּ בְּאִמְרֵי־פִֽיךָ׃<BR>
<B>ו,ג</B> עֲשֵׂ֨ה זֹ֥את אֵפ֪וֹא ׀ בְּנִ֡י וְֽהִנָּצֵ֗ל    כִּ֘י בָ֤אתָ בְכַף־רֵעֶ֑ךָ<BR>לֵ֥ךְ הִ֝תְרַפֵּ֗ס    וּרְהַ֥ב רֵעֶֽיךָ׃<BR>
<B>ו,ד</B> אַל־תִּתֵּ֣ן שֵׁנָ֣ה לְעֵינֶ֑יךָ    וּ֝תְנוּמָ֗ה לְעַפְעַפֶּֽיךָ׃<BR>
<B>ו,ה</B> הִ֭נָּצֵל כִּצְבִ֣י מִיָּ֑ד    וּ֝כְצִפּ֗וֹר מִיַּ֥ד יָקֽוּשׁ׃</P>

<P><B>ו,ו</B> לֵֽךְ־אֶל־נְמָלָ֥ה עָצֵ֑ל    רְאֵ֖ה דְרָכֶ֣יהָ וַֽחֲכָֽם׃<BR>
<B>ו,ז</B> אֲשֶׁ֖ר אֵֽין־לָ֥הּ קָצִ֗ין    שֹׁטֵ֥ר וּמֹשֵֽׁל׃<BR>
<B>ו,ח</B> תָּכִ֣ין בַּקַּ֣יִץ לַחְמָ֑הּ    אָֽגְרָ֥ה בַ֝קָּצִ֗יר מַֽאֲכָלָֽהּ׃<BR>
<B>ו,ט</B> עַד־מָתַ֖י עָצֵ֥ל ׀ תִּשְׁכָּ֑ב    מָ֝תַ֗י תָּק֥וּם מִשְּׁנָתֶֽךָ׃<BR>
<B>ו,י</B> מְעַ֣ט שֵׁ֭נוֹת מְעַ֣ט תְּנוּמ֑וֹת    מְעַ֓ט ׀ חִבֻּ֖ק יָדַ֣יִם לִשְׁכָּֽב׃<BR>
<B>ו,יא</B> וּבָֽא־כִמְהַלֵּ֥ךְ רֵאשֶׁ֑ךָ    וּ֝מַחְסֹֽרְךָ֗ כְּאִ֣ישׁ מָגֵֽן׃</P>

<P><B>ו,יב</B> אָדָ֣ם בְּ֭לִיַּעַל אִ֣ישׁ אָ֑וֶן    ה֝וֹלֵ֗ךְ עִקְּשׁ֥וּת פֶּֽה׃<BR>
<B>ו,יג</B> קֹרֵ֣ץ בְּ֭עֵינָו מֹלֵ֣ל בְּרַגְלָ֑ו    מֹ֝רֶ֗ה בְּאֶצְבְּעֹתָֽיו׃<BR>
<B>ו,יד</B> תַּ֥הְפֻּכ֨וֹת ׀ בְּלִבּ֗וֹ חֹרֵ֣שׁ רָ֣ע בְּכָל־עֵ֑ת    מדנים (מִדְיָנִ֥ים) יְשַׁלֵּֽחַ׃<BR>
<B>ו,טו</B> עַל־כֵּ֗ן פִּ֭תְאֹם יָב֣וֹא אֵיד֑וֹ    פֶּ֥תַע יִ֝שָּׁבֵ֗ר וְאֵ֣ין מַרְפֵּֽא׃</P>

<P><B>ו,טז</B> שֶׁשׁ־הֵ֭נָּה שָׂנֵ֣א יְהוָ֑ה    וְ֝שֶׁ֗בַע תועבות (תּֽוֹעֲבַ֥ת) נַפְשֽׁוֹ׃<BR>
<B>ו,יז</B> עֵינַ֣יִם רָ֭מוֹת לְשׁ֣וֹן שָׁ֑קֶר    וְ֝יָדַ֗יִם שֹֽׁפְכ֥וֹת דָּם־נָקִֽי׃<BR>
<B>ו,יח</B> לֵ֗ב חֹ֭רֵשׁ מַחְשְׁב֣וֹת אָ֑וֶן    רַגְלַ֥יִם מְ֝מַֽהֲר֗וֹת לָר֥וּץ לָֽרָעָֽה׃<BR>
<B>ו,יט</B> יָפִ֣יחַ כְּ֭זָבִים עֵ֣ד שָׁ֑קֶר    וּמְשַׁלֵּ֥חַ מְ֝דָנִ֗ים בֵּ֣ין אַחִֽים׃</P>

<P><B>ו,כ</B> נְצֹ֣ר בְּ֭נִי מִצְוַ֣ת אָבִ֑יךָ    וְאַל־תִּ֝טֹּ֗שׁ תּוֹרַ֥ת אִמֶּֽךָ׃<BR>
<B>ו,כא</B> קָשְׁרֵ֣ם עַל־לִבְּךָ֣ תָמִ֑יד    עָ֝נְדֵ֗ם עַל־גַּרְגְּרֹתֶֽךָ׃<BR>
<B>ו,כב</B> בְּהִתְהַלֶּכְךָ֨ ׀ תַּנְחֶ֬ה אֹתָ֗ךְ    בְּֽ֭שָׁכְבְּךָ תִּשְׁמֹ֣ר עָלֶ֑יךָ<BR>וַֽ֝הֲקִיצ֗וֹתָ    הִ֣יא תְשִׂיחֶֽךָ׃<BR>
<B>ו,כג</B> כִּ֤י נֵ֣ר מִ֭צְוָה וְת֣וֹרָה א֑וֹר    וְדֶ֥רֶךְ חַ֝יִּ֗ים תּֽוֹכְח֥וֹת מוּסָֽר׃<BR>
<B>ו,כד</B> לִ֭שְׁמָרְךָ מֵאֵ֣שֶׁת רָ֑ע    מֵֽ֝חֶלְקַ֗ת לָשׁ֥וֹן נָכְרִיָּֽה׃<BR>
<B>ו,כה</B> אַל־תַּחְמֹ֣ד יָ֭פְיָהּ בִּלְבָבֶ֑ךָ    וְאַל־תִּ֝קָּֽחֲךָ֗ בְּעַפְעַפֶּֽיהָ׃<BR>
<B>ו,כו</B> כִּ֤י בְעַד־אִשָּׁ֥ה זוֹנָ֗ה    עַֽד־כִּכַּ֫ר לָ֥חֶם<BR>וְאֵ֥שֶׁת אִ֑ישׁ    נֶ֖פֶשׁ יְקָרָ֣ה תָצֽוּד׃</P>

<P><B>ו,כז</B> הֲיַחְתֶּ֤ה אִ֓ישׁ אֵ֬שׁ בְּחֵיק֑וֹ    וּ֝בְגָדָ֗יו לֹ֣א תִשָּׂרַֽפְנָה׃<BR>
<B>ו,כח</B> אִם־יְהַלֵּ֣ךְ אִ֭ישׁ עַל־הַגֶּֽחָלִ֑ים    וְ֝רַגְלָ֗יו לֹ֣א תִכָּוֶֽינָה׃<BR>
<B>ו,כט</B> כֵּ֗ן הַ֭בָּא אֶל־אֵ֣שֶׁת רֵעֵ֑הוּ    לֹ֥א יִ֝נָּקֶ֗ה כָּֽל־הַנֹּגֵ֥עַ בָּֽהּ׃<BR>
<B>ו,ל</B> לֹֽא־יָב֣וּזוּ לַ֭גַּנָּב כִּ֣י יִגְנ֑וֹב    לְמַלֵּ֥א נַ֝פְשׁ֗וֹ כִּ֣י יִרְעָֽב׃<BR>
<B>ו,לא</B> וְ֭נִמְצָא יְשַׁלֵּ֣ם שִׁבְעָתָ֑יִם    אֶת־כָּל־ה֖וֹן בֵּית֣וֹ יִתֵּֽן׃<BR>
<B>ו,לב</B> נֹאֵ֣ף אִשָּׁ֣ה חֲסַר־לֵ֑ב    מַֽשְׁחִ֥ית נַ֝פְשׁ֗וֹ ה֣וּא יַֽעֲשֶֽׂנָּה׃<BR>
<B>ו,לג</B> נֶֽגַע־וְקָל֥וֹן יִמְצָ֑א    וְ֝חֶרְפָּת֗וֹ לֹ֣א תִמָּחֶֽה׃<BR>
<B>ו,לד</B> כִּֽי־קִנְאָ֥ה חֲמַת־גָּ֑בֶר    וְלֹֽא־יַ֝חְמ֗וֹל בְּי֣וֹם נָקָֽם׃<BR>
<B>ו,לה</B> לֹֽא־יִ֭שָּׂא פְּנֵ֣י כָל־כֹּ֑פֶר    וְלֹֽא־יֹ֝אבֶ֗ה כִּ֣י תַרְבֶּה־שֹּֽׁחַד׃</P>

<P><B>ז,א</B> בְּ֭נִי שְׁמֹ֣ר אֲמָרָ֑י    וּ֝מִצְו‍ֹתַ֗י תִּצְפֹּ֥ן אִתָּֽךְ׃<BR>
<B>ז,ב</B> שְׁמֹ֣ר מִצְו‍ֹתַ֣י וֶֽחְיֵ֑ה    וְ֝תֽוֹרָתִ֗י כְּאִישׁ֥וֹן עֵינֶֽיךָ׃<BR>
<B>ז,ג</B> קָשְׁרֵ֥ם עַל־אֶצְבְּעֹתֶ֑יךָ    כָּ֝תְבֵ֗ם עַל־ל֥וּחַ לִבֶּֽךָ׃<BR>
<B>ז,ד</B> אֱמֹ֣ר לַֽ֭חָכְמָה אֲחֹ֣תִי אָ֑תְּ    וּ֝מֹדָ֗ע לַבִּינָ֥ה תִקְרָֽא׃<BR>
<B>ז,ה</B> לִ֭שְׁמָרְךָ מֵֽאִשָּׁ֣ה זָרָ֑ה    מִ֝נָּכְרִיָּ֗ה אֲמָרֶ֥יהָ הֶֽחֱלִֽיקָה׃<BR>
<B>ז,ו</B> כִּ֭י בְּחַלּ֣וֹן בֵּיתִ֑י    בְּעַ֖ד אֶשְׁנַבִּ֣י נִשְׁקָֽפְתִּי׃<BR>
<B>ז,ז</B> וָאֵ֤רֶא בַפְּתָאיִ֗ם אָ֘בִ֤ינָה בַבָּנִ֗ים    נַ֣עַר חֲסַר־לֵֽב׃<BR>
<B>ז,ח</B> עֹבֵ֣ר בַּ֭שּׁוּק אֵ֣צֶל פִּנָּ֑הּ    וְדֶ֖רֶךְ בֵּיתָ֣הּ יִצְעָֽד׃<BR>
<B>ז,ט</B> בְּנֶֽשֶׁף־בְּעֶ֥רֶב י֑וֹם    בְּאִישׁ֥וֹן לַ֝֗יְלָה וַֽאֲפֵלָֽה׃<BR>
<B>ז,י</B> וְהִנֵּ֣ה אִ֭שָּׁה לִקְרָאת֑וֹ    שִׁ֥ית ז֝וֹנָ֗ה וּנְצֻ֥רַת לֵֽב׃<BR>
<B>ז,יא</B> הֹֽמִיָּ֣ה הִ֣יא וְסֹרָ֑רֶת    בְּ֝בֵיתָ֗הּ לֹֽא־יִשְׁכְּנ֥וּ רַגְלֶֽיהָ׃<BR>
<B>ז,יב</B> פַּ֤עַם ׀ בַּח֗וּץ פַּ֥עַם בָּֽרְחֹב֑וֹת    וְאֵ֖צֶל כָּל־פִּנָּ֣ה תֶֽאֱרֹֽב׃<BR>
<B>ז,יג</B> וְהֶֽחֱזִ֣יקָה בּ֭וֹ וְנָ֣שְׁקָה לּ֑וֹ    הֵעֵ֥זָה פָ֝נֶ֗יהָ וַתֹּ֣אמַר לֽוֹ׃<BR>
<B>ז,יד</B> זִבְחֵ֣י שְׁלָמִ֣ים עָלָ֑י    הַ֝יּ֗וֹם שִׁלַּ֥מְתִּי נְדָרָֽי׃<BR>
<B>ז,טו</B> עַל־כֵּ֭ן יָצָ֣אתִי לִקְרָאתֶ֑ךָ    לְשַׁחֵ֥ר פָּ֝נֶ֗יךָ אֶמְצָאֶֽךָּ׃<BR>
<B>ז,טז</B> מַ֭רְבַדִּים רָבַ֣דְתִּי עַרְשִׂ֑י    חֲ֝טֻב֗וֹת אֵט֥וּן מִצְרָֽיִם׃<BR>
<B>ז,יז</B> נַ֥פְתִּי מִשְׁכָּבִ֑י    מֹ֥ר אֲ֝הָלִ֗ים וְקִנָּמֽוֹן׃<BR>
<B>ז,יח</B> לְכָ֤ה נִרְוֶ֣ה דֹ֭דִים עַד־הַבֹּ֑קֶר    נִ֝תְעַלְּסָ֗ה בָּֽאֳהָבִֽים׃<BR>
<B>ז,יט</B> כִּ֤י אֵ֣ין הָאִ֣ישׁ בְּבֵית֑וֹ    הָ֝לַ֗ךְ בְּדֶ֣רֶךְ מֵֽרָחֽוֹק׃<BR>
<B>ז,כ</B> צְֽרוֹר־הַ֭כֶּסֶף לָקַ֣ח בְּיָד֑וֹ    לְי֥וֹם הַ֝כֵּ֗סֶא יָבֹ֥א בֵיתֽוֹ׃<BR>
<B>ז,כא</B> הִ֭טַּתּוּ בְּרֹ֣ב לִקְחָ֑הּ    בְּחֵ֥לֶק שְׂ֝פָתֶ֗יהָ תַּדִּיחֶֽנּוּ׃<BR>
<B>ז,כב</B> ה֤וֹלֵ֥ךְ אַֽחֲרֶ֗יהָ פִּ֫תְאֹ֥ם    כְּ֭שׁוֹר אֶל־טֶ֣בַח יָבֹ֑א וּ֝כְעֶ֗כֶס אֶל־מוּסַ֥ר אֱוִֽיל׃<BR>
<B>ז,כג</B> עַ֤ד יְפַלַּ֪ח חֵ֡ץ כְּֽבֵד֗וֹ    כְּמַהֵ֣ר צִפּ֣וֹר אֶל־פָּ֑ח<BR>וְלֹֽא־יָ֝דַ֗ע    כִּֽי־בְנַפְשׁ֥וֹ הֽוּא׃<BR>
<B>ז,כד</B> וְעַתָּ֣ה בָ֭נִים שִׁמְעוּ־לִ֑י    וְ֝הַקְשִׁ֗יבוּ לְאִמְרֵי־פִֽי׃<BR>
<B>ז,כה</B> אַל־יֵ֣שְׂטְ אֶל־דְּרָכֶ֣יהָ לִבֶּ֑ךָ    אַל־תֵּ֝֗תַע בִּנְתִֽיבוֹתֶֽיהָ׃<BR>
<B>ז,כו</B> כִּֽי־רַבִּ֣ים חֲלָלִ֣ים הִפִּ֑ילָה    וַֽ֝עֲצֻמִ֗ים כָּל־הֲרֻגֶֽיהָ׃<BR>
<B>ז,כז</B> דַּרְכֵ֣י שְׁא֣וֹל בֵּיתָ֑הּ    יֹֽ֝רְד֗וֹת אֶל־חַדְרֵי־מָֽוֶת׃</P>

<P><B>ח,א</B> הֲלֹֽא־חָכְמָ֥ה תִקְרָ֑א    וּ֝תְבוּנָ֗ה תִּתֵּ֥ן קוֹלָֽהּ׃<BR>
<B>ח,ב</B> בְּרֹאשׁ־מְרֹמִ֥ים עֲלֵי־דָ֑רֶךְ    בֵּ֖ית נְתִיב֣וֹת נִצָּֽבָה׃<BR>
<B>ח,ג</B> לְיַד־שְׁעָרִ֥ים לְפִי־קָ֑רֶת    מְב֖וֹא פְתָחִ֣ים תָּרֹֽנָּה׃<BR>
<B>ח,ד</B> אֲלֵיכֶ֣ם אִישִׁ֣ים אֶקְרָ֑א    וְ֝קוֹלִ֗י אֶל־בְּנֵ֥י אָדָֽם׃<BR>
<B>ח,ה</B> הָבִ֣ינוּ פְתָאיִ֣ם עָרְמָ֑ה    וּ֝כְסִילִ֗ים הָבִ֥ינוּ לֵֽב׃<BR>
<B>ח,ו</B> שִׁ֭מְעוּ כִּֽי־נְגִידִ֣ים אֲדַבֵּ֑ר    וּמִפְתַּ֥ח שְׂ֝פָתַ֗י מֵֽישָׁרִֽים׃<BR>
<B>ח,ז</B> כִּֽי־אֱ֭מֶת יֶהְגֶּ֣ה חִכִּ֑י    וְתֽוֹעֲבַ֖ת שְׂפָתַ֣י רֶֽשַׁע׃<BR>
<B>ח,ח</B> בְּצֶ֥דֶק כָּל־אִמְרֵי־פִ֑י    אֵ֥ין בָּ֝הֶ֗ם נִפְתָּ֥ל וְעִקֵּֽשׁ׃<BR>
<B>ח,ט</B> כֻּלָּ֣ם נְ֭כֹחִים לַמֵּבִ֑ין    וִֽ֝ישָׁרִ֗ים לְמֹ֣צְאֵי דָֽעַת׃<BR>
<B>ח,י</B> קְחֽוּ־מוּסָרִ֥י וְאַל־כָּ֑סֶף    וְ֝דַ֗עַת מֵֽחָר֥וּץ נִבְחָֽר׃<BR>
<B>ח,יא</B> כִּֽי־טוֹבָ֣ה חָ֭כְמָה מִפְּנִינִ֑ים    וְכָל־חֲ֝פָצִ֗ים לֹ֣א יִֽשְׁווּ־בָֽהּ׃<BR>
<B>ח,יב</B> אֲֽנִי־חָ֭כְמָה שָׁכַ֣נְתִּי עָרְמָ֑ה    וְדַ֖עַת מְזִמּ֣וֹת אֶמְצָֽא׃<BR>
<B>ח,יג</B> יִ֥רְאַ֣ת יְהוָה֮    שְֽׂנֹ֫את רָ֥ע<BR>גֵּ֘אָ֤ה וְגָא֨וֹן ׀ וְדֶ֣רֶךְ רָ֭ע וּפִ֨י תַהְפֻּכ֬וֹת    שָׂנֵֽאתִי׃<BR>
<B>ח,יד</B> לִֽי־עֵ֭צָה וְתֽוּשִׁיָּ֑ה    אֲנִ֥י בִ֝ינָ֗ה לִ֣י גְבוּרָֽה׃<BR>
<B>ח,טו</B> בִּ֭י מְלָכִ֣ים יִמְלֹ֑כוּ    וְ֝רֹֽזְנִ֗ים יְחֹ֣קְקוּ צֶֽדֶק׃<BR>
<B>ח,טז</B> בִּ֭י שָׂרִ֣ים יָשֹׂ֑רוּ    וּ֝נְדִיבִ֗ים כָּל־שֹׁ֥פְטֵי צֶֽדֶק׃<BR>
<B>ח,יז</B> אֲ֭נִי אהביה (אֹֽהֲבַ֣י) אֵהָ֑ב    וּ֝מְשַֽׁחֲרַ֗י יִמְצָאֻֽנְנִי׃<BR>
<B>ח,יח</B> עֹֽשֶׁר־וְכָב֥וֹד אִתִּ֑י    ה֥וֹן עָ֝תֵ֗ק וּצְדָקָֽה׃<BR>
<B>ח,יט</B> ט֣וֹב פִּ֭רְיִי מֵֽחָר֣וּץ וּמִפָּ֑ז    וּ֝תְבֽוּאָתִ֗י מִכֶּ֥סֶף נִבְחָֽר׃<BR>
<B>ח,כ</B> בְּאֹֽרַח־צְדָקָ֥ה אֲהַלֵּ֑ךְ    בְּ֝ת֗וֹךְ נְתִיב֥וֹת מִשְׁפָּֽט׃<BR>
<B>ח,כא</B> לְהַנְחִ֖יל אֹֽהֲבַ֥י ׀ יֵ֑שׁ    וְאֹצְרֹ֖תֵיהֶ֣ם אֲמַלֵּֽא׃<BR>
<B>ח,כב</B> יְֽהוָ֗ה קָ֭נָנִי רֵאשִׁ֣ית דַּרְכּ֑וֹ    קֶ֖דֶם מִפְעָלָ֣יו מֵאָֽז׃<BR>
<B>ח,כג</B> מֵֽ֭עוֹלָם נִסַּ֥כְתִּי מֵרֹ֗אשׁ    מִקַּדְמֵי־אָֽרֶץ׃<BR>
<B>ח,כד</B> בְּאֵין־תְּהֹמ֥וֹת חוֹלָ֑לְתִּי    בְּאֵ֥ין מַ֝עְיָנ֗וֹת נִכְבַּדֵּי־מָֽיִם׃<BR>
<B>ח,כה</B> בְּטֶ֣רֶם הָרִ֣ים הָטְבָּ֑עוּ    לִפְנֵ֖י גְבָע֣וֹת חוֹלָֽלְתִּי׃<BR>
<B>ח,כו</B> עַד־לֹ֣א עָ֭שָׂה אֶ֣רֶץ וְחוּצ֑וֹת    וְ֝רֹ֗אשׁ עַפְר֥וֹת תֵּבֵֽל׃<BR>
<B>ח,כז</B> בַּֽהֲכִינ֣וֹ שָׁ֭מַיִם שָׁ֣ם אָ֑נִי    בְּחֻ֥קוֹ ח֝֗וּג עַל־פְּנֵ֥י תְהֽוֹם׃<BR>
<B>ח,כח</B> בְּאַמְּצ֣וֹ שְׁחָקִ֣ים מִמָּ֑עַל    בַּֽ֝עֲז֗וֹז עִינ֥וֹת תְּהֽוֹם׃<BR>
<B>ח,כט</B> בְּשׂ֘וּמ֤וֹ לַיָּ֨ם ׀ חֻקּ֗וֹ וּ֭מַיִם לֹ֣א יַֽעַבְרוּ־פִ֑יו    בְּ֝חוּק֗וֹ מ֣וֹסְדֵי אָֽרֶץ׃<BR>
<B>ח,ל</B> וָאֶֽהְיֶ֥ה אֶצְל֗וֹ אָ֫מ֥וֹן    וָאֶֽהְיֶ֣ה שַֽׁ֭עֲשׁוּעִים י֤וֹם ׀ י֑וֹם מְשַׂחֶ֖קֶת לְפָנָ֣יו בְּכָל־עֵֽת׃<BR>
<B>ח,לא</B> מְ֭שַׂחֶקֶת בְּתֵבֵ֣ל אַרְצ֑וֹ    וְ֝שַֽׁעֲשֻׁעַ֗י אֶת־בְּנֵ֥י אָדָֽם׃</P>

<P><B>ח,לב</B> וְעַתָּ֣ה בָ֭נִים שִׁמְעוּ־לִ֑י    וְ֝אַשְׁרֵ֗י דְּרָכַ֥י יִשְׁמֹֽרוּ׃<BR>
<B>ח,לג</B> שִׁמְע֖וּ מוּסָ֥ר וַֽחֲכָ֗מוּ    וְאַל־תִּפְרָֽעוּ׃<BR>
<B>ח,לד</B> אַ֥שְֽׁרֵי אָדָם֮ שֹׁמֵ֪עַֽ֫ לִ֥י    לִשְׁקֹ֣ד עַל־דַּ֭לְתֹתַי י֤וֹם ׀ י֑וֹם לִ֝שְׁמֹ֗ר מְזוּזֹ֥ת פְּתָחָֽי׃<BR>
<B>ח,לה</B> כִּ֣י מֹֽ֭צְאִי מצאי (מָצָ֣א) חַיִּ֑ים    וַיָּ֥פֶק רָ֝צ֗וֹן מֵֽיְהוָֽה׃<BR>
<B>ח,לו</B> וְֽ֭חֹטְאִי חֹמֵ֣ס נַפְשׁ֑וֹ    כָּל־מְ֝שַׂנְאַ֗י אָ֣הֲבוּ מָֽוֶת׃<BR>
<B>ט,א</B> חָ֭כְמוֹת בָּֽנְתָ֣ה בֵיתָ֑הּ    חָֽצְבָ֖ה עַמּוּדֶ֣יהָ שִׁבְעָֽה׃<BR>
<B>ט,ב</B> טָֽבְחָ֣ה טִ֭בְחָהּ מָֽסְכָ֣ה יֵינָ֑הּ    אַ֝֗ף עָֽרְכָ֥ה שֻׁלְחָנָֽהּ׃<BR>
<B>ט,ג</B> שָֽׁלְחָ֣ה נַֽעֲרֹתֶ֣יהָ תִקְרָ֑א    עַל־גַּ֝פֵּ֗י מְרֹ֣מֵי קָֽרֶת׃<BR>
<B>ט,ד</B> מִֽי־פֶ֭תִי יָסֻ֣ר הֵ֑נָּה    חֲסַר־לֵ֝֗ב אָ֣מְרָה לּֽוֹ׃<BR>
<B>ט,ה</B> לְ֭כוּ לַֽחֲמ֣וּ בְֽלַחֲמִ֑י    וּ֝שְׁת֗וּ בְּיַ֣יִן מָסָֽכְתִּי׃<BR>
<B>ט,ו</B> עִזְב֣וּ פְתָאיִ֣ם וִֽחְי֑וּ    וְ֝אִשְׁר֗וּ בְּדֶ֣רֶךְ בִּינָֽה׃<BR>
<B>ט,ז</B> יֹ֤סֵ֨ר ׀ לֵ֗ץ לֹקֵ֣חַֽ ל֣וֹ קָל֑וֹן    וּמוֹכִ֖יחַ לְרָשָׁ֣ע מוּמֽוֹ׃<BR>
<B>ט,ח</B> אַל־תּ֣וֹכַח לֵ֭ץ פֶּן־יִשְׂנָאֶ֑ךָּ    הוֹכַ֥ח לְ֝חָכָ֗ם וְיֶֽאֱהָבֶֽךָּ׃<BR>
<B>ט,ט</B> תֵּ֣ן לְ֭חָכָם וְיֶחְכַּם־ע֑וֹד    הוֹדַ֥ע לְ֝צַדִּ֗יק וְי֣וֹסֶף לֶֽקַח׃<BR>
<B>ט,י</B> תְּחִלַּ֣ת חָ֭כְמָה יִרְאַ֣ת יְהוָ֑ה    וְדַ֖עַת קְדֹשִׁ֣ים בִּינָֽה׃<BR>
<B>ט,יא</B> כִּי־בִ֭י יִרְבּ֣וּ יָמֶ֑יךָ    וְיוֹסִ֥יפוּ לְּ֝ךָ֗ שְׁנ֣וֹת חַיִּֽים׃<BR>
<B>ט,יב</B> אִם־חָ֭כַמְתָּ חָכַ֣מְתָּ לָּ֑ךְ    וְ֝לַ֗צְתָּ לְֽבַדְּךָ֥ תִשָּֽׂא׃<BR>
<B>ט,יג</B> אֵ֣שֶׁת כְּ֭סִילוּת הֹֽמִיָּ֑ה    פְּ֝תַיּ֗וּת וּבַל־יָ֥דְעָה מָּֽה׃<BR>
<B>ט,יד</B> וְֽ֭יָשְׁבָה לְפֶ֣תַח בֵּיתָ֑הּ    עַל־כִּ֝סֵּ֗א מְרֹ֣מֵי קָֽרֶת׃<BR>
<B>ט,טו</B> לִקְרֹ֥א לְעֹֽבְרֵי־דָ֑רֶךְ    הַֽ֝מְיַשְּׁרִ֗ים אֹֽרְחוֹתָֽם׃<BR>
<B>ט,טז</B> מִֽי־פֶ֭תִי יָסֻ֣ר הֵ֑נָּה    וַֽחֲסַר־לֵ֝֗ב וְאָ֣מְרָה לּֽוֹ׃<BR>
<B>ט,יז</B> מַֽיִם־גְּנוּבִ֥ים יִמְתָּ֑קוּ    וְלֶ֖חֶם סְתָרִ֣ים יִנְעָֽם׃<BR>
<B>ט,יח</B> וְֽלֹא־יָ֭דַע כִּֽי־רְפָאִ֣ים שָׁ֑ם    בְּעִמְקֵ֖י שְׁא֣וֹל קְרֻאֶֽיהָ׃<BR>
<B>י,א</B>                מִשְׁלֵ֗י שְׁלֹ֫מֹ֥ה<BR>בֵּ֣ן חָ֭כָם יְשַׂמַּח־אָ֑ב    וּבֵ֥ן כְּ֝סִ֗יל תּוּגַ֥ת אִמּֽוֹ׃<BR>
<B>י,ב</B> לֹֽא־י֭וֹעִילוּ אֽוֹצְר֣וֹת רֶ֑שַׁע    וּ֝צְדָקָ֗ה תַּצִּ֥יל מִמָּֽוֶת׃<BR>
<B>י,ג</B> לֹֽא־יַרְעִ֣יב יְ֭הוָה נֶ֣פֶשׁ צַדִּ֑יק    וְהַוַּ֖ת רְשָׁעִ֣ים יֶהְדֹּֽף׃<BR>
<B>י,ד</B> רָ֗אשׁ עֹשֶׂ֥ה כַף־רְמִיָּ֑ה    וְיַ֖ד חָֽרוּצִ֣ים תַּֽעֲשִֽׁיר׃<BR>
<B>י,ה</B> אֹגֵ֣ר בַּ֭קַּיִץ בֵּ֣ן מַשְׂכִּ֑יל    נִרְדָּ֥ם בַּ֝קָּצִ֗יר בֵּ֣ן מֵבִֽישׁ׃<BR>
<B>י,ו</B> בְּ֭רָכוֹת לְרֹ֣אשׁ צַדִּ֑יק    וּפִ֥י רְ֝שָׁעִ֗ים יְכַסֶּ֥ה חָמָֽס׃<BR>
<B>י,ז</B> זֵ֣כֶר צַ֭דִּיק לִבְרָכָ֑ה    וְשֵׁ֖ם רְשָׁעִ֣ים יִרְקָֽב׃<BR>
<B>י,ח</B> חֲכַם־לֵ֭ב יִקַּ֣ח מִצְו֑‍ֹת    וֶֽאֱוִ֥יל שְׂ֝פָתַ֗יִם יִלָּבֵֽט׃<BR>
<B>י,ט</B> הוֹלֵ֣ךְ בַּ֭תֹּם יֵ֣לֶךְ בֶּ֑טַח    וּמְעַקֵּ֥שׁ דְּ֝רָכָ֗יו יִוָּדֵֽעַ׃<BR>
<B>י,י</B> קֹ֣רֵֽץ עַ֭יִן יִתֵּ֣ן עַצָּ֑בֶת    וֶֽאֱוִ֥יל שְׂ֝פָתַ֗יִם יִלָּבֵֽט׃<BR>
<B>י,יא</B> מְק֣וֹר חַ֭יִּים פִּ֣י צַדִּ֑יק    וּפִ֥י רְ֝שָׁעִ֗ים יְכַסֶּ֥ה חָמָֽס׃<BR>
<B>י,יב</B> שִׂ֭נְאָה תְּעֹרֵ֣ר מְדָנִ֑ים    וְעַ֥ל כָּל־פְּ֝שָׁעִ֗ים תְּכַסֶּ֥ה אַֽהֲבָֽה׃<BR>
<B>י,יג</B> בְּשִׂפְתֵ֣י נָ֭בוֹן תִּמָּצֵ֣א חָכְמָ֑ה    וְ֝שֵׁ֗בֶט לְגֵ֣ו חֲסַר־לֵֽב׃<BR>
<B>י,יד</B> חֲכָמִ֥ים יִצְפְּנוּ־דָ֑עַת    וּפִֽי־אֱ֝וִ֗יל מְחִתָּ֥ה קְרֹבָֽה׃<BR>
<B>י,טו</B> ה֣וֹן עָ֭שִׁיר קִרְיַ֣ת עֻזּ֑וֹ    מְחִתַּ֖ת דַּלִּ֣ים רֵישָֽׁם׃<BR>
<B>י,טז</B> פְּעֻלַּ֣ת צַדִּ֣יק לְחַיִּ֑ים    תְּבוּאַ֖ת רָשָׁ֣ע לְחַטָּֽאת׃<BR>
<B>י,יז</B> אֹ֣רַח לְ֭חַיִּים שׁוֹמֵ֣ר מוּסָ֑ר    וְעֹזֵ֖ב תּוֹכַ֣חַת מַתְעֶֽה׃<BR>
<B>י,יח</B> מְכַסֶּ֣ה שִׂ֭נְאָה שִׂפְתֵי־שָׁ֑קֶר    וּמוֹצִ֥א דִ֝בָּ֗ה ה֣וּא כְסִֽיל׃<BR>
<B>י,יט</B> בְּרֹ֣ב דְּ֭בָרִים לֹ֣א יֶחְדַּל־פָּ֑שַׁע    וְחוֹשֵׂ֖ךְ שְׂפָתָ֣יו מַשְׂכִּֽיל׃<BR>
<B>י,כ</B> כֶּ֣סֶף נִ֭בְחָר לְשׁ֣וֹן צַדִּ֑יק    לֵ֖ב רְשָׁעִ֣ים כִּמְעָֽט׃<BR>
<B>י,כא</B> שִׂפְתֵ֣י צַ֭דִּיק יִרְע֣וּ רַבִּ֑ים    וֶֽ֝אֱוִילִ֗ים בַּֽחֲסַר־לֵ֥ב יָמֽוּתוּ׃<BR>
<B>י,כב</B> בִּרְכַּ֣ת יְ֭הוָה הִ֣יא תַֽעֲשִׁ֑יר    וְלֹֽא־יוֹסִ֖ף עֶ֣צֶב עִמָּֽהּ׃<BR>
<B>י,כג</B> כִּשְׂח֣וֹק לִ֭כְסִיל עֲשׂ֣וֹת זִמָּ֑ה    וְ֝חָכְמָ֗ה לְאִ֣ישׁ תְּבוּנָֽה׃<BR>
<B>י,כד</B> מְגוֹרַ֣ת רָ֭שָׁע הִ֣יא תְבוֹאֶ֑נּוּ    וְתַֽאֲוַ֖ת צַדִּיקִ֣ים יִתֵּֽן׃<BR>
<B>י,כה</B> כַּֽעֲב֣וֹר ס֭וּפָה וְאֵ֣ין רָשָׁ֑ע    וְ֝צַדִּ֗יק יְס֣וֹד עוֹלָֽם׃<BR>
<B>י,כו</B> כַּחֹ֤מֶץ ׀ לַשִּׁנַּ֗יִם וְכֶֽעָשָׁ֥ן לָֽעֵינָ֑יִם    כֵּ֥ן הֶֽ֝עָצֵ֗ל לְשֹֽׁלְחָֽיו׃<BR>
<B>י,כז</B> יִרְאַ֣ת יְ֭הוָה תּוֹסִ֣יף יָמִ֑ים    וּשְׁנ֖וֹת רְשָׁעִ֣ים תִּקְצֹֽרְנָה׃<BR>
<B>י,כח</B> תּוֹחֶ֣לֶת צַדִּיקִ֣ים שִׂמְחָ֑ה    וְתִקְוַ֖ת רְשָׁעִ֣ים תֹּאבֵֽד׃<BR>
<B>י,כט</B> מָע֣וֹז לַ֭תֹּם דֶּ֣רֶךְ יְהוָ֑ה    וּ֝מְחִתָּ֗ה לְפֹ֣עֲלֵי אָֽוֶן׃<BR>
<B>י,ל</B> צַ֭דִּיק לְעוֹלָ֣ם בַּל־יִמּ֑וֹט    וּ֝רְשָׁעִ֗ים לֹ֣א יִשְׁכְּנוּ־אָֽרֶץ׃<BR>
<B>י,לא</B> פִּֽי־צַ֭דִּיק יָנ֣וּב חָכְמָ֑ה    וּלְשׁ֥וֹן תַּ֝הְפֻּכ֗וֹת תִּכָּרֵֽת׃<BR>
<B>י,לב</B> שִׂפְתֵ֣י צַ֭דִּיק יֵֽדְע֣וּן רָצ֑וֹן    וּפִ֥י רְ֝שָׁעִ֗ים תַּהְפֻּכֽוֹת׃<BR>
<B>יא,א</B> מֹֽאזְנֵ֣י מִ֭רְמָה תּֽוֹעֲבַ֣ת יְהוָ֑ה    וְאֶ֖בֶן שְׁלֵמָ֣ה רְצוֹנֽוֹ׃<BR>
<B>יא,ב</B> בָּֽא־זָ֭דוֹן וַיָּבֹ֣א קָל֑וֹן    וְֽאֶת־צְנוּעִ֥ים חָכְמָֽה׃<BR>
<B>יא,ג</B> תֻּמַּ֣ת יְשָׁרִ֣ים תַּנְחֵ֑ם    וְסֶ֖לֶף בֹּֽגְדִ֣ים ושדם (יְשָׁדֵּֽם)׃<BR>
<B>יא,ד</B> לֹֽא־יוֹעִ֣יל ה֭וֹן בְּי֣וֹם עֶבְרָ֑ה    וּ֝צְדָקָ֗ה תַּצִּ֥יל מִמָּֽוֶת׃<BR>
<B>יא,ה</B> צִדְקַ֣ת תָּ֭מִים תְּיַשֵּׁ֣ר דַּרְכּ֑וֹ    וּ֝בְרִשְׁעָת֗וֹ יִפֹּ֥ל רָשָֽׁע׃<BR>
<B>יא,ו</B> צִדְקַ֣ת יְ֭שָׁרִים תַּצִּילֵ֑ם    וּ֝בְהַוַּ֗ת בֹּֽגְדִ֥ים יִלָּכֵֽדוּ׃<BR>
<B>יא,ז</B> בְּמ֤וֹת אָדָ֣ם רָ֭שָׁע תֹּאבַ֣ד תִּקְוָ֑ה    וְתוֹחֶ֖לֶת אוֹנִ֣ים אָבָֽדָה׃<BR>
<B>יא,ח</B> צַ֭דִּיק מִצָּרָ֣ה נֶֽחֱלָ֑ץ    וַיָּבֹ֖א רָשָׁ֣ע תַּחְתָּֽיו׃<BR>
<B>יא,ט</B> בְּפֶ֗ה חָ֭נֵף יַשְׁחִ֣ת רֵעֵ֑הוּ    וּ֝בְדַ֗עַת צַדִּיקִ֥ים יֵֽחָלֵֽצוּ׃<BR>
<B>יא,י</B> בְּט֣וּב צַ֭דִּיקִים תַּֽעֲלֹ֣ץ קִרְיָ֑ה    וּבַֽאֲבֹ֖ד רְשָׁעִ֣ים רִנָּֽה׃<BR>
<B>יא,יא</B> בְּבִרְכַּ֣ת יְ֭שָׁרִים תָּר֣וּם קָ֑רֶת    וּבְפִ֥י רְ֝שָׁעִ֗ים תֵּֽהָרֵֽס׃<BR>
<B>יא,יב</B> בָּז־לְרֵעֵ֥הוּ חֲסַר־לֵ֑ב    וְאִ֖ישׁ תְּבוּנ֣וֹת יַֽחֲרִֽישׁ׃<BR>
<B>יא,יג</B> הוֹלֵ֣ךְ רָ֭כִיל מְגַלֶּה־סּ֑וֹד    וְנֶֽאֱמַן־ר֝֗וּחַ מְכַסֶּ֥ה דָבָֽר׃<BR>
<B>יא,יד</B> בְּאֵ֣ין תַּ֭חְבֻּלוֹת יִפָּל־עָ֑ם    וּ֝תְשׁוּעָ֗ה בְּרֹ֣ב יוֹעֵֽץ׃<BR>
<B>יא,טו</B> רַע־יֵ֭רוֹעַ כִּי־עָ֣רַב זָ֑ר    וְשֹׂנֵ֖א תֹֽקְעִ֣ים בּוֹטֵֽחַ׃<BR>
<B>יא,טז</B> אֵֽשֶׁת־חֵ֭ן תִּתְמֹ֣ךְ כָּב֑וֹד    וְ֝עָֽרִיצִ֗ים יִתְמְכוּ־עֹֽשֶׁר׃<BR>
<B>יא,יז</B> גֹּמֵ֣ל נַ֭פְשׁוֹ אִ֣ישׁ חָ֑סֶד    וְעֹכֵ֥ר שְׁ֝אֵר֗וֹ אַכְזָרִֽי׃<BR>
<B>יא,יח</B> רָשָׁ֗ע עֹשֶׂ֥ה פְעֻלַּת־שָׁ֑קֶר    וְזֹרֵ֥עַ צְ֝דָקָ֗ה שֶׂ֣כֶר אֱמֶֽת׃<BR>
<B>יא,יט</B> כֵּן־צְדָקָ֥ה לְחַיִּ֑ים    וּמְרַדֵּ֖ף רָעָ֣ה לְמוֹתֽוֹ׃<BR>
<B>יא,כ</B> תּֽוֹעֲבַ֣ת יְ֭הוָה עִקְּשֵׁי־לֵ֑ב    וּ֝רְצוֹנ֗וֹ תְּמִ֣ימֵי דָֽרֶךְ׃<BR>
<B>יא,כא</B> יָ֣ד לְ֭יָד לֹֽא־יִנָּ֣קֶה רָּ֑ע    וְזֶ֖רַע צַדִּיקִ֣ים נִמְלָֽט׃<BR>
<B>יא,כב</B> נֶ֣זֶם זָ֭הָב בְּאַ֣ף חֲזִ֑יר    אִשָּׁ֥ה יָ֝פָ֗ה וְסָ֣רַת טָֽעַם׃<BR>
<B>יא,כג</B> תַּֽאֲוַ֣ת צַדִּיקִ֣ים אַךְ־ט֑וֹב    תִּקְוַ֖ת רְשָׁעִ֣ים עֶבְרָֽה׃<BR>
<B>יא,כד</B> יֵ֣שׁ מְ֭פַזֵּר וְנוֹסָ֥ף ע֑וֹד    וְחֹשֵׂ֥ךְ מִ֝יֹּ֗שֶׁר אַךְ־לְמַחְסֽוֹר׃<BR>
<B>יא,כה</B> נֶֽפֶשׁ־בְּרָכָ֥ה תְדֻשָּׁ֑ן    וּ֝מַרְוֶ֗ה גַּם־ה֥וּא יוֹרֶֽא׃<BR>
<B>יא,כו</B> מֹ֣נֵֽעַ בָּ֭ר יִקְּבֻ֣הוּ לְא֑וֹם    וּ֝בְרָכָ֗ה לְרֹ֣אשׁ מַשְׁבִּֽיר׃<BR>
<B>יא,כז</B> שֹׁ֣חֵֽר ט֭וֹב יְבַקֵּ֣שׁ רָצ֑וֹן    וְדֹרֵ֖שׁ רָעָ֣ה תְבוֹאֶֽנּוּ׃<BR>
<B>יא,כח</B> בּוֹטֵ֣חַ בְּ֭עָשְׁרוֹ ה֣וּא יִפּ֑וֹל    וְ֝כֶֽעָלֶ֗ה צַדִּיקִ֥ים יִפְרָֽחוּ׃<BR>
<B>יא,כט</B> עֹכֵ֣ר בֵּ֭יתוֹ יִנְחַל־ר֑וּחַ    וְעֶ֥בֶד אֱ֝וִ֗יל לַֽחֲכַם־לֵֽב׃<BR>
<B>יא,ל</B> פְּֽרִי־צַ֭דִּיק עֵ֣ץ חַיִּ֑ים    וְלֹקֵ֖חַ נְפָשׁ֣וֹת חָכָֽם׃<BR>
<B>יא,לא</B> הֵ֣ן צַ֭דִּיק בָּאָ֣רֶץ יְשֻׁלָּ֑ם    אַ֝֗ף כִּֽי־רָשָׁ֥ע וְחוֹטֵֽא׃<BR>
<B>יב,א</B> אֹהֵ֣ב מ֭וּסָר אֹ֣הֵֽב דָּ֑עַת    וְשׂוֹנֵ֖א תוֹכַ֣חַת בָּֽעַר׃<BR>
<B>יב,ב</B> ט֗וֹב יָפִ֣יק רָ֭צוֹן מֵֽיְהוָ֑ה    וְאִ֖ישׁ מְזִמּ֣וֹת יַרְשִֽׁיעַ׃<BR>
<B>יב,ג</B> לֹֽא־יִכּ֣וֹן אָדָ֣ם בְּרֶ֑שַׁע    וְשֹׁ֥רֶשׁ צַ֝דִּיקִ֗ים בַּל־יִמּֽוֹט׃<BR>
<B>יב,ד</B> אֵֽשֶׁת־חַ֭יִל עֲטֶ֣רֶת בַּעְלָ֑הּ    וּכְרָקָ֖ב בְּעַצְמוֹתָ֣יו מְבִישָֽׁה׃<BR>
<B>יב,ה</B> מַחְשְׁב֣וֹת צַדִּיקִ֣ים מִשְׁפָּ֑ט    תַּחְבֻּל֖וֹת רְשָׁעִ֣ים מִרְמָֽה׃<BR>
<B>יב,ו</B> דִּבְרֵ֣י רְשָׁעִ֣ים אֱרָב־דָּ֑ם    וּפִ֥י יְ֝שָׁרִ֗ים יַצִּילֵֽם׃<BR>
<B>יב,ז</B> הָפ֣וֹךְ רְשָׁעִ֣ים וְאֵינָ֑ם    וּבֵ֖ית צַדִּיקִ֣ים יַֽעֲמֹֽד׃<BR>
<B>יב,ח</B> לְֽפִי־שִׂ֭כְלוֹ יְהֻלַּל־אִ֑ישׁ    וְנַֽעֲוֵה־לֵ֝֗ב יִֽהְיֶ֥ה לָבֽוּז׃<BR>
<B>יב,ט</B> ט֣וֹב נִ֭קְלֶה וְעֶ֣בֶד ל֑וֹ    מִ֝מִּתְכַּבֵּ֗ד וַֽחֲסַר־לָֽחֶם׃<BR>
<B>יב,י</B> יוֹדֵ֣עַ צַ֭דִּיק נֶ֣פֶשׁ בְּהֶמְתּ֑וֹ    וְֽרַחֲמֵ֥י רְ֝שָׁעִ֗ים אַכְזָרִֽי׃<BR>
<B>יב,יא</B> עֹבֵ֣ד אַ֭דְמָתוֹ יִֽשְׂבַּֽע־לָ֑חֶם    וּמְרַדֵּ֖ף רֵיקִ֣ים חֲסַר־לֵֽב׃<BR>
<B>יב,יב</B> חָמַ֣ד רָ֭שָׁע מְצ֣וֹד רָעִ֑ים    וְשֹׁ֖רֶשׁ צַדִּיקִ֣ים יִתֵּֽן׃<BR>
<B>יב,יג</B> בְּפֶ֣שַׁע שְׂ֭פָתַיִם מוֹקֵ֣שׁ רָ֑ע    וַיֵּצֵ֖א מִצָּרָ֣ה צַדִּֽיק׃<BR>
<B>יב,יד</B> מִפְּרִ֣י פִי־אִ֭ישׁ יִשְׂבַּע־ט֑וֹב    וּגְמ֥וּל יְדֵי־אָ֝דָ֗ם ישוב (יָשִׁ֥יב) לֽוֹ׃<BR>
<B>יב,טו</B> דֶּ֣רֶךְ אֱ֭וִיל יָשָׁ֣ר בְּעֵינָ֑יו    וְשֹׁמֵ֖עַ לְעֵצָ֣ה חָכָֽם׃<BR>
<B>יב,טז</B> אֱוִ֗יל בַּ֭יּוֹם יִוָּדַ֣ע כַּעְס֑וֹ    וְכֹסֶ֖ה קָל֣וֹן עָרֽוּם׃<BR>
<B>יב,יז</B> יָפִ֣יחַ אֱ֭מוּנָה יַגִּ֣יד צֶ֑דֶק    וְעֵ֖ד שְׁקָרִ֣ים מִרְמָֽה׃<BR>
<B>יב,יח</B> יֵ֣שׁ בּ֭וֹטֶה כְּמַדְקְר֣וֹת חָ֑רֶב    וּלְשׁ֖וֹן חֲכָמִ֣ים מַרְפֵּֽא׃<BR>
<B>יב,יט</B> שְֽׂפַת־אֱ֭מֶת תִּכּ֣וֹן לָעַ֑ד    וְעַד־אַ֝רְגִּ֗יעָה לְשׁ֣וֹן שָֽׁקֶר׃<BR>
<B>יב,כ</B> מִ֭רְמָה בְּלֶב־חֹ֣רְשֵׁי רָ֑ע    וּֽלְיֹעֲצֵ֖י שָׁל֣וֹם שִׂמְחָֽה׃<BR>
<B>יב,כא</B> לֹֽא־יְאֻנֶּ֣ה לַצַּדִּ֣יק כָּל־אָ֑וֶן    וּ֝רְשָׁעִ֗ים מָ֣לְאוּ רָֽע׃<BR>
<B>יב,כב</B> תּֽוֹעֲבַ֣ת יְ֭הוָה שִׂפְתֵי־שָׁ֑קֶר    וְעֹשֵׂ֖י אֱמוּנָ֣ה רְצוֹנֽוֹ׃<BR>
<B>יב,כג</B> אָדָ֣ם עָ֭רוּם כֹּ֣סֶה דָּ֑עַת    וְלֵ֥ב כְּ֝סִילִ֗ים יִקְרָ֥א אִוֶּֽלֶת׃<BR>
<B>יב,כד</B> יַד־חָֽרוּצִ֥ים תִּמְשׁ֑וֹל    וּ֝רְמִיָּ֗ה תִּֽהְיֶ֥ה לָמַֽס׃<BR>
<B>יב,כה</B> דְּאָגָ֣ה בְלֶב־אִ֣ישׁ יַשְׁחֶ֑נָּה    וְדָבָ֖ר ט֣וֹב יְשַׂמְּחֶֽנָּה׃<BR>
<B>יב,כו</B> יָתֵ֣ר מֵֽרֵעֵ֣הוּ צַדִּ֑יק    וְדֶ֖רֶךְ רְשָׁעִ֣ים תַּתְעֵֽם׃<BR>
<B>יב,כז</B> לֹֽא־יַחֲרֹ֣ךְ רְמִיָּ֣ה צֵיד֑וֹ    וְהוֹן־אָדָ֖ם יָקָ֣ר חָרֽוּץ׃<BR>
<B>יב,כח</B> בְּאֹֽרַח־צְדָקָ֥ה חַיִּ֑ים    וְדֶ֖רֶךְ נְתִיבָ֣ה אַל־מָֽוֶת׃<BR>
<B>יג,א</B> בֵּ֣ן חָ֭כָם מ֣וּסַר אָ֑ב    וְ֝לֵ֗ץ לֹֽא־שָׁמַ֥ע גְּעָרָֽה׃<BR>
<B>יג,ב</B> מִפְּרִ֣י פִי־אִ֭ישׁ יֹ֣אכַל ט֑וֹב    וְנֶ֖פֶשׁ בֹּֽגְדִ֣ים חָמָֽס׃<BR>
<B>יג,ג</B> נֹצֵ֣ר פִּ֭יו שֹׁמֵ֣ר נַפְשׁ֑וֹ    פֹּשֵׂ֥ק שְׂ֝פָתָ֗יו מְחִתָּה־לֽוֹ׃<BR>
<B>יג,ד</B> מִתְאַוָּ֣ה וָ֭אַיִן נַפְשׁ֣וֹ עָצֵ֑ל    וְנֶ֖פֶשׁ חָֽרֻצִ֣ים תְּדֻשָּֽׁן׃<BR>
<B>יג,ה</B> דְּבַר־שֶׁ֭קֶר יִשְׂנָ֣א צַדִּ֑יק    וְ֝רָשָׁ֗ע יַבְאִ֥ישׁ וְיַחְפִּֽיר׃<BR>
<B>יג,ו</B> צְ֭דָקָה תִּצֹּ֣ר תָּם־דָּ֑רֶךְ    וְ֝רִשְׁעָ֗ה תְּסַלֵּ֥ף חַטָּֽאת׃<BR>
<B>יג,ז</B> יֵ֣שׁ מִ֭תְעַשֵּׁר וְאֵ֣ין כֹּ֑ל    מִ֝תְרוֹשֵׁ֗שׁ וְה֣וֹן רָֽב׃<BR>
<B>יג,ח</B> כֹּ֣פֶר נֶֽפֶשׁ־אִ֣ישׁ עָשְׁר֑וֹ    וְ֝רָ֗שׁ לֹֽא־שָׁמַ֥ע גְּעָרָֽה׃<BR>
<B>יג,ט</B> אוֹר־צַדִּיקִ֥ים יִשְׂמָ֑ח    וְנֵ֖ר רְשָׁעִ֣ים יִדְעָֽךְ׃<BR>
<B>יג,י</B> רַק־בְּ֭זָדוֹן יִתֵּ֣ן מַצָּ֑ה    וְאֶת־נ֖וֹעָצִ֣ים חָכְמָֽה׃<BR>
<B>יג,יא</B> ה֭וֹן מֵהֶ֣בֶל יִמְעָ֑ט    וְקֹבֵ֖ץ עַל־יָ֣ד יַרְבֶּֽה׃<BR>
<B>יג,יב</B> תּוֹחֶ֣לֶת מְ֭מֻשָּׁכָה מַֽחֲלָה־לֵ֑ב    וְעֵ֥ץ חַ֝יִּ֗ים תַּֽאֲוָ֥ה בָאָֽה׃<BR>
<B>יג,יג</B> בָּ֣ז לְ֭דָבָר יֵחָ֣בֶל ל֑וֹ    וִירֵ֥א מִ֝צְוָ֗ה ה֣וּא יְשֻׁלָּֽם׃<BR>
<B>יג,יד</B> תּוֹרַ֣ת חָ֭כָם מְק֣וֹר חַיִּ֑ים    לָ֝ס֗וּר מִמֹּ֥קְשֵׁי מָֽוֶת׃<BR>
<B>יג,טו</B> שֵֽׂכֶל־ט֭וֹב יִתֶּן־חֵ֑ן    וְדֶ֖רֶךְ בֹּֽגְדִ֣ים אֵיתָֽן׃<BR>
<B>יג,טז</B> כָּל־עָ֭רוּם יַֽעֲשֶׂ֣ה בְדָ֑עַת    וּ֝כְסִ֗יל יִפְרֹ֥שׂ אִוֶּֽלֶת׃<BR>
<B>יג,יז</B> מַלְאָ֣ךְ רָ֭שָׁע יִפֹּ֣ל בְּרָ֑ע    וְצִ֖יר אֱמוּנִ֣ים מַרְפֵּֽא׃<BR>
<B>יג,יח</B> רֵ֣ישׁ וְ֭קָלוֹן פּוֹרֵ֣עַ מוּסָ֑ר    וְשֹׁמֵ֖ר תּוֹכַ֣חַת יְכֻבָּֽד׃<BR>
<B>יג,יט</B> תַּֽאֲוָ֣ה נִֽ֭הְיָה תֶּֽעֱרַ֣ב לְנָ֑פֶשׁ    וְתֽוֹעֲבַ֥ת כְּ֝סִילִ֗ים ס֣וּר מֵרָֽע׃<BR>
<B>יג,כ</B> הלוך (הוֹלֵ֣ךְ) אֶת־חֲכָמִ֣ים וחכם (יֶחְכָּ֑ם)    וְרֹעֶ֖ה כְסִילִ֣ים יֵרֽוֹעַ׃<BR>
<B>יג,כא</B> חַ֭טָּאִים תְּרַדֵּ֣ף רָעָ֑ה    וְאֶת־צַ֝דִּיקִ֗ים יְשַׁלֶּם־טֽוֹב׃<BR>
<B>יג,כב</B> ט֗וֹב יַנְחִ֥יל בְּנֵֽי־בָנִ֑ים    וְצָפ֥וּן לַ֝צַּדִּ֗יק חֵ֣יל חוֹטֵֽא׃<BR>
<B>יג,כג</B> רָב־אֹ֭כֶל נִ֣יר רָאשִׁ֑ים    וְיֵ֥שׁ נִ֝סְפֶּ֗ה בְּלֹ֣א מִשְׁפָּֽט׃<BR>
<B>יג,כד</B> חוֹשֵׂ֣ךְ שִׁ֭בְטוֹ שׂוֹנֵ֣א בְנ֑וֹ    וְ֝אֹֽהֲב֗וֹ שִֽׁחֲר֥וֹ מוּסָֽר׃<BR>
<B>יג,כה</B> צַדִּ֗יק אֹ֭כֵ֥ל לְשֹׂ֣בַע נַפְשׁ֑וֹ    וּבֶ֖טֶן רְשָׁעִ֣ים תֶּחְסָֽר׃<BR>
<B>יד,א</B> חַכְמ֣וֹת נָ֭שִׁים בָּֽנְתָ֣ה בֵיתָ֑הּ    וְ֝אִוֶּ֗לֶת בְּיָדֶ֥יהָ תֶֽהֶרְסֶֽנּוּ׃<BR>
<B>יד,ב</B> הוֹלֵ֣ךְ בְּ֭יָשְׁרוֹ יְרֵ֣א יְהוָ֑ה    וּנְל֖וֹז דְּרָכָ֣יו בּוֹזֵֽהוּ׃<BR>
<B>יד,ג</B> בְּֽפִי־אֱ֭וִיל חֹ֣טֶר גַּֽאֲוָ֑ה    וְשִׂפְתֵ֥י חֲ֝כָמִ֗ים תִּשְׁמוּרֵֽם׃<BR>
<B>יד,ד</B> בְּאֵ֣ין אֲ֭לָפִים אֵב֣וּס בָּ֑ר    וְרָב־תְּ֝בוּא֗וֹת בְּכֹ֣חַ שֽׁוֹר׃<BR>
<B>יד,ה</B> עֵ֣ד אֱ֭מוּנִים לֹ֣א יְכַזֵּ֑ב    וְיָפִ֥יחַ כְּ֝זָבִ֗ים עֵ֣ד שָֽׁקֶר׃<BR>
<B>יד,ו</B> בִּקֶּשׁ־לֵ֣ץ חָכְמָ֣ה וָאָ֑יִן    וְדַ֖עַת לְנָב֣וֹן נָקָֽל׃<BR>
<B>יד,ז</B> לֵ֣ךְ מִ֭נֶּגֶד לְאִ֣ישׁ כְּסִ֑יל    וּבַל־יָ֝דַ֗עְתָּ שִׂפְתֵי־דָֽעַת׃<BR>
<B>יד,ח</B> חָכְמַ֣ת עָ֭רוּם הָבִ֣ין דַּרְכּ֑וֹ    וְאִוֶּ֖לֶת כְּסִילִ֣ים מִרְמָֽה׃<BR>
<B>יד,ט</B> אֱ֭וִלִים יָלִ֣יץ אָשָׁ֑ם    וּבֵ֖ין יְשָׁרִ֣ים רָצֽוֹן׃<BR>
<B>יד,י</B> לֵ֗ב י֭וֹדֵעַ מָרַּ֣ת נַפְשׁ֑וֹ    וּ֝בְשִׂמְחָת֗וֹ לֹֽא־יִתְעָ֥רַב זָֽר׃<BR>
<B>יד,יא</B> בֵּ֣ית רְ֭שָׁעִים יִשָּׁמֵ֑ד    וְאֹ֖הֶל יְשָׁרִ֣ים יַפְרִֽיחַ׃<BR>
<B>יד,יב</B> יֵ֤שׁ דֶּ֣רֶךְ יָ֭שָׁר לִפְנֵי־אִ֑ישׁ    וְ֝אַֽחֲרִיתָ֗הּ דַּרְכֵי־מָֽוֶת׃<BR>
<B>יד,יג</B> גַּם־בִּשְׂחֹ֥ק יִכְאַב־לֵ֑ב    וְאַֽחֲרִיתָ֖הּ שִׂמְחָ֣ה תוּגָֽה׃<BR>
<B>יד,יד</B> מִדְּרָכָ֣יו יִ֭שְׂבַּע ס֣וּג לֵ֑ב    וּ֝מֵֽעָלָ֗יו אִ֣ישׁ טֽוֹב׃<BR>
<B>יד,טו</B> פֶּ֭תִי יַֽאֲמִ֣ין לְכָל־דָּבָ֑ר    וְ֝עָר֗וּם יָבִ֥ין לַֽאֲשֻׁרֽוֹ׃<BR>
<B>יד,טז</B> חָכָ֣ם יָ֭רֵא וְסָ֣ר מֵרָ֑ע    וּ֝כְסִ֗יל מִתְעַבֵּ֥ר וּבוֹטֵֽחַ׃<BR>
<B>יד,יז</B> קְֽצַר־אַ֭פַּיִם יַֽעֲשֶׂ֣ה אִוֶּ֑לֶת    וְאִ֥ישׁ מְ֝זִמּ֗וֹת יִשָּׂנֵֽא׃<BR>
<B>יד,יח</B> נָֽחֲל֣וּ פְתָאיִ֣ם אִוֶּ֑לֶת    וַֽ֝עֲרוּמִ֗ים יַכְתִּ֥רוּ דָֽעַת׃<BR>
<B>יד,יט</B> שַׁח֣וּ רָ֭עִים לִפְנֵ֣י טוֹבִ֑ים    וּ֝רְשָׁעִ֗ים עַֽל־שַׁעֲרֵ֥י צַדִּֽיק׃<BR>
<B>יד,כ</B> גַּם־לְ֭רֵעֵהוּ יִשָּׂ֣נֵא רָ֑שׁ    וְאֹֽהֲבֵ֖י עָשִׁ֣יר רַבִּֽים׃<BR>
<B>יד,כא</B> בָּז־לְרֵעֵ֥הוּ חוֹטֵ֑א    וּמְחוֹנֵ֖ן עניים (עֲנָוִ֣ים) אַשְׁרָֽיו׃<BR>
<B>יד,כב</B> הֲֽלוֹא־יִ֭תְעוּ חֹ֣רְשֵׁי רָ֑ע    וְחֶ֥סֶד וֶֽ֝אֱמֶ֗ת חֹ֣רְשֵׁי טֽוֹב׃<BR>
<B>יד,כג</B> בְּכָל־עֶ֭צֶב יִֽהְיֶ֣ה מוֹתָ֑ר    וּדְבַר־שְׂ֝פָתַ֗יִם אַךְ־לְמַחְסֽוֹר׃<BR>
<B>יד,כד</B> עֲטֶ֣רֶת חֲכָמִ֣ים עָשְׁרָ֑ם    אִוֶּ֖לֶת כְּסִילִ֣ים אִוֶּֽלֶת׃<BR>
<B>יד,כה</B> מַצִּ֣יל נְ֭פָשׁוֹת עֵ֣ד אֱמֶ֑ת    וְיָפִ֖חַ כְּזָבִ֣ים מִרְמָֽה׃<BR>
<B>יד,כו</B> בְּיִרְאַ֣ת יְ֭הוָה מִבְטַח־עֹ֑ז    וּ֝לְבָנָ֗יו יִֽהְיֶ֥ה מַחְסֶֽה׃<BR>
<B>יד,כז</B> יִרְאַ֣ת יְ֭הוָה מְק֣וֹר חַיִּ֑ים    לָ֝ס֗וּר מִמֹּ֥קְשֵׁי מָֽוֶת׃<BR>
<B>יד,כח</B> בְּרָב־עָ֥ם הַדְרַת־מֶ֑לֶךְ    וּבְאֶ֥פֶס לְ֝אֹ֗ם מְחִתַּ֥ת רָזֽוֹן׃<BR>
<B>יד,כט</B> אֶ֣רֶךְ אַ֭פַּיִם רַב־תְּבוּנָ֑ה    וּקְצַר־ר֝֗וּחַ מֵרִ֥ים אִוֶּֽלֶת׃<BR>
<B>יד,ל</B> חַיֵּ֣י בְ֭שָׂרִים לֵ֣ב מַרְפֵּ֑א    וּרְקַ֖ב עֲצָמ֣וֹת קִנְאָֽה׃<BR>
<B>יד,לא</B> עֹ֣שֵֽׁק דָּ֭ל חֵרֵ֣ף עֹשֵׂ֑הוּ    וּ֝מְכַבְּד֗וֹ חֹנֵ֥ן אֶבְיֽוֹן׃<BR>
<B>יד,לב</B> בְּֽ֭רָעָתוֹ יִדָּחֶ֣ה רָשָׁ֑ע    וְחֹסֶ֖ה בְמוֹת֣וֹ צַדִּֽיק׃<BR>
<B>יד,לג</B> בְּלֵ֣ב נָ֭בוֹן תָּנ֣וּחַ חָכְמָ֑ה    וּבְקֶ֥רֶב כְּ֝סִילִ֗ים תִּוָּדֵֽעַ׃<BR>
<B>יד,לד</B> צְדָקָ֥ה תְרוֹמֵֽם־גּ֑וֹי    וְחֶ֖סֶד לְאֻמִּ֣ים חַטָּֽאת׃<BR>
<B>יד,לה</B> רְֽצוֹן־מֶ֭לֶךְ לְעֶ֣בֶד מַשְׂכִּ֑יל    וְ֝עֶבְרָת֗וֹ תִּֽהְיֶ֥ה מֵבִֽישׁ׃<BR>
<B>טו,א</B> מַֽעֲנֶה־רַּ֭ךְ יָשִׁ֣יב חֵמָ֑ה    וּדְבַר־עֶ֝֗צֶב יַֽעֲלֶה־אָֽף׃<BR>
<B>טו,ב</B> לְשׁ֣וֹן חֲ֭כָמִים תֵּיטִ֣יב דָּ֑עַת    וּפִ֥י כְ֝סִילִ֗ים יַבִּ֥יעַ אִוֶּֽלֶת׃<BR>
<B>טו,ג</B> בְּֽכָל־מָ֭קוֹם עֵינֵ֣י יְהוָ֑ה    צֹ֝פ֗וֹת רָעִ֥ים וְטוֹבִֽים׃<BR>
<B>טו,ד</B> מַרְפֵּ֣א לָ֭שׁוֹן עֵ֣ץ חַיִּ֑ים    וְסֶ֥לֶף בָּ֝֗הּ שֶׁ֣בֶר בְּרֽוּחַ׃<BR>
<B>טו,ה</B> אֱוִ֗יל יִ֭נְאַץ מוּסַ֣ר אָבִ֑יו    וְשֹׁמֵ֖ר תּוֹכַ֣חַת יַעְרִֽים׃<BR>
<B>טו,ו</B> בֵּ֣ית צַ֭דִּיק חֹ֣סֶן רָ֑ב    וּבִתְבוּאַ֖ת רָשָׁ֣ע נֶעְכָּֽרֶת׃<BR>
<B>טו,ז</B> שִׂפְתֵ֣י חֲ֭כָמִים יְזָ֣רוּ דָ֑עַת    וְלֵ֖ב כְּסִילִ֣ים לֹא־כֵֽן׃<BR>
<B>טו,ח</B> זֶ֣בַח רְ֭שָׁעִים תּֽוֹעֲבַ֣ת יְהוָ֑ה    וּתְפִלַּ֖ת יְשָׁרִ֣ים רְצוֹנֽוֹ׃<BR>
<B>טו,ט</B> תּֽוֹעֲבַ֣ת יְ֭הוָה דֶּ֣רֶךְ רָשָׁ֑ע    וּמְרַדֵּ֖ף צְדָקָ֣ה יֶֽאֱהָֽב׃<BR>
<B>טו,י</B> מוּסָ֣ר רָ֭ע לְעֹזֵ֣ב אֹ֑רַח    שׂוֹנֵ֖א תוֹכַ֣חַת יָמֽוּת׃<BR>
<B>טו,יא</B> שְׁא֣וֹל וַֽ֭אֲבַדּוֹן נֶ֣גֶד יְהוָ֑ה    אַ֝֗ף כִּֽי־לִבּ֥וֹת בְּֽנֵי־אָדָֽם׃<BR>
<B>טו,יב</B> לֹ֣א יֶֽאֱהַב־לֵ֭ץ הוֹכֵ֣חַֽ ל֑וֹ    אֶל־חֲ֝כָמִ֗ים לֹ֣א יֵלֵֽךְ׃<BR>
<B>טו,יג</B> לֵ֣ב שָׂ֭מֵחַ יֵיטִ֣ב פָּנִ֑ים    וּבְעַצְּבַת־לֵ֝֗ב ר֣וּחַ נְכֵאָֽה׃<BR>
<B>טו,יד</B> לֵ֣ב נָ֭בוֹן יְבַקֶּשׁ־דָּ֑עַת    ופני (וּפִ֥י) כְ֝סִילִ֗ים יִרְעֶ֥ה אִוֶּֽלֶת׃<BR>
<B>טו,טו</B> כָּל־יְמֵ֣י עָנִ֣י רָעִ֑ים    וְטֽוֹב־לֵ֝֗ב מִשְׁתֶּ֥ה תָמִֽיד׃<BR>
<B>טו,טז</B> טוֹב־מְ֭עַט בְּיִרְאַ֣ת יְהוָ֑ה    מֵֽאוֹצָ֥ר רָ֝֗ב וּמְה֥וּמָה בֽוֹ׃<BR>
<B>טו,יז</B> ט֤וֹב אֲרֻחַ֣ת יָ֭רָק וְאַֽהֲבָה־שָׁ֑ם    מִשּׁ֥וֹר אָ֝ב֗וּס וְשִׂנְאָה־בֽוֹ׃<BR>
<B>טו,יח</B> אִ֣ישׁ חֵ֭מָה יְגָרֶ֣ה מָד֑וֹן    וְאֶ֥רֶךְ אַ֝פַּ֗יִם יַשְׁקִ֥יט רִֽיב׃<BR>
<B>טו,יט</B> דֶּ֣רֶךְ עָ֭צֵל כִּמְשֻׂ֣כַת חָ֑דֶק    וְאֹ֖רַח יְשָׁרִ֣ים סְלֻלָֽה׃<BR>
<B>טו,כ</B> בֵּ֣ן חָ֭כָם יְשַׂמַּח־אָ֑ב    וּכְסִ֥יל אָ֝דָ֗ם בּוֹזֶ֥ה אִמּֽוֹ׃<BR>
<B>טו,כא</B> אִ֭וֶּלֶת שִׂמְחָ֣ה לַֽחֲסַר־לֵ֑ב    וְאִ֥ישׁ תְּ֝בוּנָ֗ה יְיַשֶּׁר־לָֽכֶת׃<BR>
<B>טו,כב</B> הָפֵ֣ר מַֽ֭חֲשָׁבוֹת בְּאֵ֣ין ס֑וֹד    וּבְרֹ֖ב יֽוֹעֲצִ֣ים תָּקֽוּם׃<BR>
<B>טו,כג</B> שִׂמְחָ֣ה לָ֭אִישׁ בְּמַֽעֲנֵה־פִ֑יו    וְדָבָ֖ר בְּעִתּ֣וֹ מַה־טּֽוֹב׃<BR>
<B>טו,כד</B> אֹ֣רַח חַ֭יִּים לְמַ֣עְלָה לְמַשְׂכִּ֑יל    לְמַ֥עַן ס֝֗וּר מִשְּׁא֥וֹל מָֽטָּה׃<BR>
<B>טו,כה</B> בֵּ֣ית גֵּ֭אִים יִסַּ֥ח ׀ יְהוָ֑ה    וְ֝יַצֵּ֗ב גְּב֣וּל אַלְמָנָֽה׃<BR>
<B>טו,כו</B> תּֽוֹעֲבַ֣ת יְ֭הוָה מַחְשְׁב֣וֹת רָ֑ע    וּ֝טְהֹרִ֗ים אִמְרֵי־נֹֽעַם׃<BR>
<B>טו,כז</B> עֹכֵ֣ר בֵּ֭יתוֹ בּוֹצֵ֣עַ בָּ֑צַע    וְשׂוֹנֵ֖א מַתָּנֹ֣ת יִֽחְיֶֽה׃<BR>
<B>טו,כח</B> לֵ֣ב צַ֭דִּיק יֶהְגֶּ֣ה לַֽעֲנ֑וֹת    וּפִ֥י רְ֝שָׁעִ֗ים יַבִּ֥יעַ רָעֽוֹת׃<BR>
<B>טו,כט</B> רָח֣וֹק יְ֭הוָה מֵֽרְשָׁעִ֑ים    וּתְפִלַּ֖ת צַדִּיקִ֣ים יִשְׁמָֽע׃<BR>
<B>טו,ל</B> מְֽאוֹר־עֵ֭ינַיִם יְשַׂמַּֽח־לֵ֑ב    שְׁמוּעָ֥ה ט֝וֹבָ֗ה תְּדַשֶּׁן־עָֽצֶם׃<BR>
<B>טו,לא</B> אֹ֗זֶן שֹׁ֭מַעַת תּוֹכַ֣חַת חַיִּ֑ים    בְּקֶ֖רֶב חֲכָמִ֣ים תָּלִֽין׃<BR>
<B>טו,לב</B> פּוֹרֵ֣עַ מ֭וּסָר מוֹאֵ֣ס נַפְשׁ֑וֹ    וְשׁוֹמֵ֥עַ תּ֝וֹכַ֗חַת ק֣וֹנֶה לֵּֽב׃<BR>
<B>טו,לג</B> יִרְאַ֣ת יְ֭הוָה מוּסַ֣ר חָכְמָ֑ה    וְלִפְנֵ֖י כָב֣וֹד עֲנָוָֽה׃<BR>
<B>טז,א</B> לְאָדָ֥ם מַֽעַרְכֵי־לֵ֑ב    וּ֝מֵֽיְהוָ֗ה מַֽעֲנֵ֥ה לָשֽׁוֹן׃<BR>
<B>טז,ב</B> כָּֽל־דַּרְכֵי־אִ֭ישׁ זַ֣ךְ בְּעֵינָ֑יו    וְתֹכֵ֖ן רוּח֣וֹת יְהוָֽה׃<BR>
<B>טז,ג</B> גֹּ֣ל אֶל־יְהוָ֣ה מַֽעֲשֶׂ֑יךָ    וְ֝יִכֹּ֗נוּ מַחְשְׁבֹתֶֽיךָ׃<BR>
<B>טז,ד</B> כֹּ֤ל פָּעַ֣ל יְ֭הוָה לַֽמַּעֲנֵ֑הוּ    וְגַם־רָ֝שָׁ֗ע לְי֣וֹם רָעָֽה׃<BR>
<B>טז,ה</B> תּֽוֹעֲבַ֣ת יְ֭הוָה כָּל־גְּבַהּ־לֵ֑ב    יָ֥ד לְ֝יָ֗ד לֹ֣א יִנָּקֶֽה׃<BR>
<B>טז,ו</B> בְּחֶ֣סֶד וֶֽ֭אֱמֶת יְכֻפַּ֣ר עָו֑‍ֹן    וּבְיִרְאַ֥ת יְ֝הוָ֗ה ס֣וּר מֵרָֽע׃<BR>
<B>טז,ז</B> בִּרְצ֣וֹת יְ֭הוָה דַּרְכֵי־אִ֑ישׁ    גַּם־אֽ֝וֹיְבָ֗יו יַשְׁלִ֥ם אִתּֽוֹ׃<BR>
<B>טז,ח</B> טוֹב־מְ֭עַט בִּצְדָקָ֑ה    מֵרֹ֥ב תְּ֝בוּא֗וֹת בְּלֹ֣א מִשְׁפָּֽט׃<BR>
<B>טז,ט</B> לֵ֣ב אָ֭דָם יְחַשֵּׁ֣ב דַּרְכּ֑וֹ    וַֽ֝יהוָ֗ה יָכִ֥ין צַֽעֲדֽוֹ׃<BR>
<B>טז,י</B> קֶ֤סֶם ׀ עַֽל־שִׂפְתֵי־מֶ֑לֶךְ    בְּ֝מִשְׁפָּ֗ט לֹ֣א יִמְעַל־פִּֽיו׃<BR>
<B>טז,יא</B> פֶּ֤לֶס ׀ וּמֹֽאזְנֵ֣י מִ֭שְׁפָּט לַֽיהוָ֑ה    מַֽ֝עֲשֵׂ֗הוּ כָּל־אַבְנֵי־כִֽיס׃<BR>
<B>טז,יב</B> תּֽוֹעֲבַ֣ת מְ֭לָכִים עֲשׂ֣וֹת רֶ֑שַׁע    כִּ֥י בִ֝צְדָקָ֗ה יִכּ֥וֹן כִּסֵּֽא׃<BR>
<B>טז,יג</B> רְצ֣וֹן מְ֭לָכִים שִׂפְתֵי־צֶ֑דֶק    וְדֹבֵ֖ר יְשָׁרִ֣ים יֶֽאֱהָֽב׃<BR>
<B>טז,יד</B> חֲמַת־מֶ֥לֶךְ מַלְאֲכֵי־מָ֑וֶת    וְאִ֖ישׁ חָכָ֣ם יְכַפְּרֶֽנָּה׃<BR>
<B>טז,טו</B> בְּאוֹר־פְּנֵי־מֶ֥לֶךְ חַיִּ֑ים    וּ֝רְצוֹנ֗וֹ כְּעָ֣ב מַלְקֽוֹשׁ׃<BR>
<B>טז,טז</B> קְֽנֹה־חָכְמָ֗ה מַה־טּ֥וֹב מֵֽחָר֑וּץ    וּקְנ֥וֹת בִּ֝ינָ֗ה נִבְחָ֥ר מִכָּֽסֶף׃<BR>
<B>טז,יז</B> מְסִלַּ֣ת יְ֭שָׁרִים ס֣וּר מֵרָ֑ע    שֹׁמֵ֥ר נַ֝פְשׁ֗וֹ נֹצֵ֥ר דַּרְכּֽוֹ׃<BR>
<B>טז,יח</B> לִפְנֵי־שֶׁ֥בֶר גָּא֑וֹן    וְלִפְנֵ֥י כִ֝שָּׁל֗וֹן גֹּ֣בַהּ רֽוּחַ׃<BR>
<B>טז,יט</B> ט֣וֹב שְׁפַל־ר֭וּחַ אֶת־עניים (עֲנָוִ֑ים)    מֵֽחַלֵּ֥ק שָׁ֝לָ֗ל אֶת־גֵּאִֽים׃<BR>
<B>טז,כ</B> מַשְׂכִּ֣יל עַל־דָּ֭בָר יִמְצָא־ט֑וֹב    וּבוֹטֵ֖חַ בַּֽיהוָ֣ה אַשְׁרָֽיו׃<BR>
<B>טז,כא</B> לַֽחֲכַם־לֵ֭ב יִקָּרֵ֣א נָב֑וֹן    וּמֶ֥תֶק שְׂ֝פָתַ֗יִם יֹסִ֥יף לֶֽקַח׃<BR>
<B>טז,כב</B> מְק֣וֹר חַ֭יִּים שֵׂ֣כֶל בְּעָלָ֑יו    וּמוּסַ֖ר אֱוִלִ֣ים אִוֶּֽלֶת׃<BR>
<B>טז,כג</B> לֵ֣ב חָ֭כָם יַשְׂכִּ֣יל פִּ֑יהוּ    וְעַל־שְׂ֝פָתָ֗יו יֹסִ֥יף לֶֽקַח׃<BR>
<B>טז,כד</B> צוּף־דְּ֭בַשׁ אִמְרֵי־נֹ֑עַם    מָת֥וֹק לַ֝נֶּ֗פֶשׁ וּמַרְפֵּ֥א לָעָֽצֶם׃<BR>
<B>טז,כה</B> יֵ֤שׁ דֶּ֣רֶךְ יָ֭שָׁר לִפְנֵי־אִ֑ישׁ    וְ֝אַֽחֲרִיתָ֗הּ דַּרְכֵי־מָֽוֶת׃<BR>
<B>טז,כו</B> נֶ֣פֶשׁ עָ֭מֵל עָ֣מְלָה לּ֑וֹ    כִּֽי־אָכַ֖ף עָלָ֣יו פִּֽיהוּ׃<BR>
<B>טז,כז</B> אִ֣ישׁ בְּ֭לִיַּעַל כֹּרֶ֣ה רָעָ֑ה    וְעַל־שפתיו (שְׂ֝פָת֗וֹ) כְּאֵ֣שׁ צָרָֽבֶת׃<BR>
<B>טז,כח</B> אִ֣ישׁ תַּ֭הְפֻּכוֹת יְשַׁלַּ֣ח מָד֑וֹן    וְ֝נִרְגָּ֗<SMALL>ן</SMALL> מַפְרִ֥יד אַלּֽוּף׃<BR>
<B>טז,כט</B> אִ֣ישׁ חָ֭מָס יְפַתֶּ֣ה רֵעֵ֑הוּ    וְ֝הֽוֹלִיכ֗וֹ בְּדֶ֣רֶךְ לֹא־טֽוֹב׃<BR>
<B>טז,ל</B> עֹצֶ֣ה עֵ֭ינָיו לַחְשֹׁ֣ב תַּהְפֻּכ֑וֹת    קֹרֵ֥ץ שְׂ֝פָתָ֗יו כִּלָּ֥ה רָעָֽה׃<BR>
<B>טז,לא</B> עֲטֶ֣רֶת תִּפְאֶ֣רֶת שֵׂיבָ֑ה    בְּדֶ֥רֶךְ צְ֝דָקָ֗ה תִּמָּצֵֽא׃<BR>
<B>טז,לב</B> ט֤וֹב אֶ֣רֶךְ אַ֭פַּיִם מִגִּבּ֑וֹר    וּמֹשֵׁ֥ל בְּ֝רוּח֗וֹ מִלֹּכֵ֥ד עִֽיר׃<BR>
<B>טז,לג</B> בַּ֭חֵיק יוּטַ֣ל אֶת־הַגּוֹרָ֑ל    וּ֝מֵֽיְהוָ֗ה כָּל־מִשְׁפָּטֽוֹ׃<BR>
<B>יז,א</B> ט֤וֹב פַּ֣ת חֲ֭רֵבָה וְשַׁלְוָה־בָ֑הּ    מִ֝בַּ֗יִת מָלֵ֥א זִבְחֵי־רִֽיב׃<BR>
<B>יז,ב</B> עֶֽבֶד־מַשְׂכִּ֗יל יִ֭מְשֹׁל בְּבֵ֣ן מֵבִ֑ישׁ    וּבְת֥וֹךְ אַ֝חִ֗ים יַֽחֲלֹ֥ק נַֽחֲלָֽה׃<BR>
<B>יז,ג</B> מַצְרֵ֣ף לַ֭כֶּסֶף וְכ֣וּר לַזָּהָ֑ב    וּבֹחֵ֖ן לִבּ֣וֹת יְהוָֽה׃<BR>
<B>יז,ד</B> מֵ֭רַע מַקְשִׁ֣יב עַל־שְׂפַת־אָ֑וֶן    שֶׁ֥קֶר מֵ֝זִ֗ין עַל־לְשׁ֥וֹן הַוּֽ‍ֹת׃<BR>
<B>יז,ה</B> לֹעֵ֣ג לָ֭רָשׁ חֵרֵ֣ף עֹשֵׂ֑הוּ    שָׂמֵ֥חַ לְ֝אֵ֗יד לֹ֣א יִנָּקֶֽה׃<BR>
<B>יז,ו</B> עֲטֶ֣רֶת זְ֭קֵנִים בְּנֵ֣י בָנִ֑ים    וְתִפְאֶ֖רֶת בָּנִ֣ים אֲבוֹתָֽם׃<BR>
<B>יז,ז</B> לֹֽא־נָאוָ֣ה לְנָבָ֣ל שְׂפַת־יֶ֑תֶר    אַ֝֗ף כִּֽי־לְנָדִ֥יב שְׂפַת־שָֽׁקֶר׃<BR>
<B>יז,ח</B> אֶֽבֶן־חֵ֣ן הַ֭שֹּׁחַד בְּעֵינֵ֣י בְעָלָ֑יו    אֶֽל־כָּל־אֲשֶׁ֖ר יִפְנֶ֣ה יַשְׂכִּֽיל׃<BR>
<B>יז,ט</B> מְֽכַסֶּה־פֶּ֭שַׁע מְבַקֵּ֣שׁ אַֽהֲבָ֑ה    וְשֹׁנֶ֥ה בְ֝דָבָ֗ר מַפְרִ֥יד אַלּֽוּף׃<BR>
<B>יז,י</B> תֵּ֣חַת גְּעָרָ֣ה בְמֵבִ֑ין    מֵֽהַכּ֖וֹת כְּסִ֣יל מֵאָֽה׃<BR>
<B>יז,יא</B> אַךְ־מְרִ֥י יְבַקֶּשׁ־רָ֑ע    וּמַלְאָ֥ךְ אַ֝כְזָרִ֗י יְשֻׁלַּח־בּֽוֹ׃<BR>
<B>יז,יב</B> פָּג֬וֹשׁ דֹּ֣ב שַׁכּ֣וּל בְּאִ֑ישׁ    וְאַל־כְּ֝סִ֗יל בְּאִוַּלְתּֽוֹ׃<BR>
<B>יז,יג</B> מֵשִׁ֣יב רָ֭עָה תַּ֣חַת טוֹבָ֑ה    לֹֽא־תמיש (תָמ֥וּשׁ) רָ֝עָ֗ה מִבֵּיתֽוֹ׃<BR>
<B>יז,יד</B> פּ֣וֹטֵֽר מַ֭יִם רֵאשִׁ֣ית מָד֑וֹן    וְלִפְנֵ֥י הִ֝תְגַּלַּ֗ע הָרִ֥יב נְטֽוֹשׁ׃<BR>
<B>יז,טו</B> מַצְדִּ֣יק רָ֭שָׁע וּמַרְשִׁ֣יעַ צַדִּ֑יק    תּֽוֹעֲבַ֥ת יְ֝הוָ֗ה גַּם־שְׁנֵיהֶֽם׃<BR>
<B>יז,טז</B> לָמָּה־זֶּ֣ה מְחִ֣יר בְּיַד־כְּסִ֑יל    לִקְנ֖וֹת חָכְמָ֣ה וְלֶב־אָֽיִן׃<BR>
<B>יז,יז</B> בְּכָל־עֵ֭ת אֹהֵ֣ב הָרֵ֑עַ    וְאָ֥ח לְ֝צָרָ֗ה יִוָּלֵֽד׃<BR>
<B>יז,יח</B> אָדָ֣ם חֲסַר־לֵ֭ב תּוֹקֵ֣עַ כָּ֑ף    עֹרֵ֥ב עֲ֝רֻבָּ֗ה לִפְנֵ֥י רֵעֵֽהוּ׃<BR>
<B>יז,יט</B> אֹ֣הֵֽב פֶּ֭שַׁע אֹהֵ֣ב מַצָּ֑ה    מַגְבִּ֥יהַּ פִּ֝תְח֗וֹ מְבַקֶּשׁ־שָֽׁבֶר׃<BR>
<B>יז,כ</B> עִקֶּשׁ־לֵ֭ב לֹ֣א יִמְצָא־ט֑וֹב    וְנֶהְפָּ֥ךְ בִּ֝לְשׁוֹנ֗וֹ יִפּ֥וֹל בְּרָעָֽה׃<BR>
<B>יז,כא</B> יֹלֵ֣ד כְּ֭סִיל לְת֣וּגָה ל֑וֹ    וְלֹֽא־יִ֝שְׂמַ֗ח אֲבִ֣י נָבָֽל׃<BR>
<B>יז,כב</B> לֵ֣ב שָׂ֭מֵחַ יֵיטִ֣יב גֵּהָ֑ה    וְר֥וּחַ נְ֝כֵאָ֗ה תְּיַבֶּשׁ־גָּֽרֶם׃<BR>
<B>יז,כג</B> שֹׁ֣חַד מֵ֭חֵק רָשָׁ֣ע יִקָּ֑ח    לְ֝הַטּ֗וֹת אָרְח֥וֹת מִשְׁפָּֽט׃<BR>
<B>יז,כד</B> אֶת־פְּנֵ֣י מֵבִ֣ין חָכְמָ֑ה    וְעֵינֵ֥י כְ֝סִ֗יל בִּקְצֵה־אָֽרֶץ׃<BR>
<B>יז,כה</B> כַּ֣עַס לְ֭אָבִיו בֵּ֣ן כְּסִ֑יל    וּ֝מֶ֗מֶר לְיֽוֹלַדְתּֽוֹ׃<BR>
<B>יז,כו</B> גַּ֤ם עֲנ֣וֹשׁ לַצַּדִּ֣יק לֹא־ט֑וֹב    לְהַכּ֖וֹת נְדִיבִ֣ים עַל־יֹֽשֶׁר׃<BR>
<B>יז,כז</B> חוֹשֵׂ֣ךְ אֲ֭מָרָיו יוֹדֵ֣עַ דָּ֑עַת    וקר־ (יְקַר־) ר֝֗וּחַ אִ֣ישׁ תְּבוּנָֽה׃<BR>
<B>יז,כח</B> גַּ֤ם אֱוִ֣יל מַֽ֭חֲרִישׁ חָכָ֣ם יֵֽחָשֵׁ֑ב    אֹטֵ֖ם שְׂפָתָ֣יו נָבֽוֹן׃<BR>
<B>יח,א</B> לְֽ֭תַאֲוָה יְבַקֵּ֣שׁ נִפְרָ֑ד    בְּכָל־תּֽ֝וּשִׁיָּ֗ה יִתְגַּלָּֽע׃<BR>
<B>יח,ב</B> לֹֽא־יַחְפֹּ֣ץ כְּ֭סִיל בִּתְבוּנָ֑ה    כִּ֝֗י אִֽם־בְּהִתְגַּלּ֥וֹת לִבּֽוֹ׃<BR>
<B>יח,ג</B> בְּֽבוֹא־רָ֭שָׁע בָּ֣א גַם־בּ֑וּז    וְֽעִם־קָל֥וֹן חֶרְפָּֽה׃<BR>
<B>יח,ד</B> מַ֣יִם עֲ֭מֻקִּים דִּבְרֵ֣י פִי־אִ֑ישׁ    נַ֥חַל נֹ֝בֵ֗עַ מְק֣וֹר חָכְמָֽה׃<BR>
<B>יח,ה</B> שְׂאֵ֣ת פְּנֵֽי־רָשָׁ֣ע לֹא־ט֑וֹב    לְהַטּ֥וֹת צַ֝דִּ֗יק בַּמִּשְׁפָּֽט׃<BR>
<B>יח,ו</B> שִׂפְתֵ֣י כְ֭סִיל יָבֹ֣אוּ בְרִ֑יב    וּ֝פִ֗יו לְֽמַהֲלֻמ֥וֹת יִקְרָֽא׃<BR>
<B>יח,ז</B> פִּֽי־כְ֭סִיל מְחִתָּה־ל֑וֹ    וּ֝שְׂפָתָ֗יו מוֹקֵ֥שׁ נַפְשֽׁוֹ׃<BR>
<B>יח,ח</B> דִּבְרֵ֣י נִ֭רְגָּן כְּמִֽתְלַהֲמִ֑ים    וְ֝הֵ֗ם יָֽרְד֥וּ חַדְרֵי־בָֽטֶן׃<BR>
<B>יח,ט</B> גַּ֭ם מִתְרַפֶּ֣ה בִמְלַאכְתּ֑וֹ    אָ֥ח ה֝֗וּא לְבַ֣עַל מַשְׁחִֽית׃<BR>
<B>יח,י</B> מִגְדַּל־עֹ֭ז שֵׁ֣ם יְהוָ֑ה    בּֽוֹ־יָר֖וּץ צַדִּ֣יק וְנִשְׂגָּֽב׃<BR>
<B>יח,יא</B> ה֣וֹן עָ֭שִׁיר קִרְיַ֣ת עֻזּ֑וֹ    וּכְחוֹמָ֥ה נִ֝שְׂגָּבָ֗ה בְּמַשְׂכִּתֽוֹ׃<BR>
<B>יח,יב</B> לִפְנֵי־שֶׁ֭בֶר יִגְבַּ֣הּ לֶב־אִ֑ישׁ    וְלִפְנֵ֖י כָב֣וֹד עֲנָוָֽה׃<BR>
<B>יח,יג</B> מֵשִׁ֣יב דָּ֭בָר בְּטֶ֣רֶם יִשְׁמָ֑ע    אִוֶּ֥לֶת הִיא־ל֝֗וֹ וּכְלִמָּֽה׃<BR>
<B>יח,יד</B> רֽוּחַ־אִ֭ישׁ יְכַלְכֵּ֣ל מַֽחֲלֵ֑הוּ    וְר֥וּחַ נְ֝כֵאָ֗ה מִ֣י יִשָּׂאֶֽנָּה׃<BR>
<B>יח,טו</B> לֵ֣ב נָ֭בוֹן יִקְנֶה־דָּ֑עַת    וְאֹ֥זֶן חֲ֝כָמִ֗ים תְּבַקֶּשׁ־דָּֽעַת׃<BR>
<B>יח,טז</B> מַתָּ֣ן אָ֭דָם יַרְחִ֣יב ל֑וֹ    וְלִפְנֵ֖י גְדֹלִ֣ים יַנְחֶֽנּוּ׃<BR>
<B>יח,יז</B> צַדִּ֣יק הָֽרִאשׁ֣וֹן בְּרִיב֑וֹ    יבא־ (וּבָֽא־) רֵ֝עֵ֗הוּ וַֽחֲקָרֽוֹ׃<BR>
<B>יח,יח</B> מִ֭דְיָנִים יַשְׁבִּ֣ית הַגּוֹרָ֑ל    וּבֵ֖ין עֲצוּמִ֣ים יַפְרִֽיד׃<BR>
<B>יח,יט</B> אָ֗ח נִפְשָׁ֥ע מִקִּרְיַת־עֹ֑ז    ומדונים (וּ֝מִדְיָנִ֗ים) כִּבְרִ֥יחַ אַרְמֽוֹן׃<BR>
<B>יח,כ</B> מִפְּרִ֣י פִי־אִ֭ישׁ תִּשְׂבַּ֣ע בִּטְנ֑וֹ    תְּבוּאַ֖ת שְׂפָתָ֣יו יִשְׂבָּֽע׃<BR>
<B>יח,כא</B> מָ֣וֶת וְ֭חַיִּים בְּיַד־לָשׁ֑וֹן    וְ֝אֹֽהֲבֶ֗יהָ יֹאכַ֥ל פִּרְיָֽהּ׃<BR>
<B>יח,כב</B> מָצָ֣א אִ֭שָּׁה מָ֣צָא ט֑וֹב    וַיָּ֥פֶק רָ֝צ֗וֹן מֵֽיְהוָֽה׃<BR>
<B>יח,כג</B> תַּֽחֲנוּנִ֥ים יְדַבֶּר־רָ֑שׁ    וְ֝עָשִׁ֗יר יַֽעֲנֶ֥ה עַזּֽוֹת׃<BR>
<B>יח,כד</B> אִ֣ישׁ רֵ֭עִים לְהִתְרֹעֵ֑עַ    וְיֵ֥שׁ אֹ֝הֵ֗ב דָּבֵ֥ק מֵאָֽח׃<BR>
<B>יט,א</B> טֽוֹב־רָ֭שׁ הוֹלֵ֣ךְ בְּתֻמּ֑וֹ    מֵֽעִקֵּ֥שׁ שְׂ֝פָתָ֗יו וְה֣וּא כְסִֽיל׃<BR>
<B>יט,ב</B> גַּ֤ם בְּלֹא־דַ֣עַת נֶ֣פֶשׁ לֹא־ט֑וֹב    וְאָ֖ץ בְּרַגְלַ֣יִם חוֹטֵֽא׃<BR>
<B>יט,ג</B> אִוֶּ֣לֶת אָ֭דָם תְּסַלֵּ֣ף דַּרְכּ֑וֹ    וְעַל־יְ֝הוָ֗ה יִזְעַ֥ף לִבּֽוֹ׃<BR>
<B>יט,ד</B> ה֗וֹן יֹ֭סִיף רֵעִ֣ים רַבִּ֑ים    וְ֝דָ֗ל מֵֽרֵעֵ֥הוּ יִפָּרֵֽד׃<BR>
<B>יט,ה</B> עֵ֣ד שְׁ֭קָרִים לֹ֣א יִנָּקֶ֑ה    וְיָפִ֥יחַ כְּ֝זָבִ֗ים לֹ֣א יִמָּלֵֽט׃<BR>
<B>יט,ו</B> רַ֭בִּים יְחַלּ֣וּ פְנֵֽי־נָדִ֑יב    וְכָל־הָ֝רֵ֗עַ לְאִ֣ישׁ מַתָּֽן׃<BR>
<B>יט,ז</B> כָּ֥ל אֲחֵי־רָ֨שׁ ׀ שְֽׂנֵאֻ֗הוּ    אַ֤ף כִּ֣י מְ֭רֵעֵהוּ רָֽחֲק֣וּ מִמֶּ֑נּוּ<BR>מְרַדֵּ֖ף אֲמָרִ֣ים    לא־ (לוֹ־) הֵֽמָּה׃<BR>
<B>יט,ח</B> קֹֽנֶה־לֵּ֭ב אֹהֵ֣ב נַפְשׁ֑וֹ    שֹׁמֵ֥ר תְּ֝בוּנָ֗ה לִמְצֹא־טֽוֹב׃<BR>
<B>יט,ט</B> עֵ֣ד שְׁ֭קָרִים לֹ֣א יִנָּקֶ֑ה    וְיָפִ֖יחַ כְּזָבִ֣ים יֹאבֵֽד׃</P>

<P><B>יט,י</B> לֹֽא־נָאוֶ֣ה לִכְסִ֣יל תַּֽעֲנ֑וּג    אַ֝֗ף כִּֽי־לְעֶ֤בֶד ׀ מְשֹׁ֬ל בְּשָׂרִֽים׃<BR>
<B>יט,יא</B> שֵׂ֣כֶל אָ֭דָם הֶֽאֱרִ֣יךְ אַפּ֑וֹ    וְ֝תִפְאַרְתּ֗וֹ עֲבֹ֣ר עַל־פָּֽשַׁע׃<BR>
<B>יט,יב</B> נַ֣הַם כַּ֭כְּפִיר זַ֣עַף מֶ֑לֶךְ    וּכְטַ֖ל עַל־עֵ֣שֶׂב רְצוֹנֽוֹ׃<BR>
<B>יט,יג</B> הַוּ֣‍ֹת לְ֭אָבִיו בֵּ֣ן כְּסִ֑יל    וְדֶ֥לֶף טֹ֝רֵ֗ד מִדְיְנֵ֥י אִשָּֽׁה׃<BR>
<B>יט,יד</B> בַּ֣יִת וָ֭הוֹן נַֽחֲלַ֣ת אָב֑וֹת    וּ֝מֵֽיְהוָ֗ה אִשָּׁ֥ה מַשְׂכָּֽלֶת׃<BR>
<B>יט,טו</B> עַ֭צְלָה תַּפִּ֣יל תַּרְדֵּמָ֑ה    וְנֶ֖פֶשׁ רְמִיָּ֣ה תִרְעָֽב׃<BR>
<B>יט,טז</B> שֹׁמֵ֣ר מִ֭צְוָה שֹׁמֵ֣ר נַפְשׁ֑וֹ    בּוֹזֵ֖ה דְרָכָ֣יו יומת (יָמֽוּת)׃<BR>
<B>יט,יז</B> מַלְוֵ֣ה יְ֭הוָה ח֣וֹנֵֽן דָּ֑ל    וּ֝גְמֻל֗וֹ יְשַׁלֶּם־לֽוֹ׃<BR>
<B>יט,יח</B> יַסֵּ֣ר בִּ֭נְךָ כִּי־יֵ֣שׁ תִּקְוָ֑ה    וְאֶל־הֲ֝מִית֗וֹ אַל־תִּשָּׂ֥א נַפְשֶֽׁךָ׃<BR>
<B>יט,יט</B> גרל־ (גְּֽדָל־) חֵ֭מָה נֹ֣שֵׂא עֹ֑נֶשׁ    כִּ֥י אִם־תַּ֝צִּ֗יל וְע֣וֹד תּוֹסִֽף׃<BR>
<B>יט,כ</B> שְׁמַ֣ע עֵ֭צָה וְקַבֵּ֣ל מוּסָ֑ר    לְ֝מַ֗עַן תֶּחְכַּ֥ם בְּאַֽחֲרִיתֶֽךָ׃<BR>
<B>יט,כא</B> רַבּ֣וֹת מַֽחֲשָׁב֣וֹת בְּלֶב־אִ֑ישׁ    וַֽעֲצַ֥ת יְ֝הוָ֗ה הִ֣יא תָקֽוּם׃<BR>
<B>יט,כב</B> תַּֽאֲוַ֣ת אָדָ֣ם חַסְדּ֑וֹ    וְטֽוֹב־רָ֝֗שׁ מֵאִ֥ישׁ כָּזָֽב׃<BR>
<B>יט,כג</B> יִרְאַ֣ת יְהוָ֣ה לְחַיִּ֑ים    וְשָׂבֵ֥עַ יָ֝לִ֗ין בַּל־יִפָּ֥קֶד רָֽע׃<BR>
<B>יט,כד</B> טָ֘מַ֤ן עָצֵ֣ל יָ֭דוֹ בַּצַּלָּ֑חַת    גַּם־אֶל־פִּ֝֗יהוּ לֹ֣א יְשִׁיבֶֽנָּה׃<BR>
<B>יט,כה</B> לֵ֣ץ תַּ֭כֶּה וּפֶ֣תִי יַעְרִ֑ם    וְהוֹכִ֥יחַ לְ֝נָב֗וֹן יָבִ֥ין דָּֽעַת׃<BR>
<B>יט,כו</B> מְֽשַׁדֶּד־אָ֭ב יַבְרִ֣יחַ אֵ֑ם    בֵּ֝֗ן מֵבִ֥ישׁ וּמַחְפִּֽיר׃<BR>
<B>יט,כז</B> חֲֽדַל־בְּ֭נִי לִשְׁמֹ֣עַ מוּסָ֑ר    לִ֝שְׁג֗וֹת מֵֽאִמְרֵי־דָֽעַת׃<BR>
<B>יט,כח</B> עֵ֣ד בְּ֭לִיַּעַל יָלִ֣יץ מִשְׁפָּ֑ט    וּפִ֥י רְ֝שָׁעִ֗ים יְבַלַּע־אָֽוֶן׃<BR>
<B>יט,כט</B> נָכ֣וֹנוּ לַלֵּצִ֣ים שְׁפָטִ֑ים    וּ֝מַֽהֲלֻמ֗וֹת לְגֵ֣ו כְּסִילִֽים׃<BR>
<B>כ,א</B> לֵ֣ץ הַ֭יַּיִן הֹמֶ֣ה שֵׁכָ֑ר    וְכָל־שֹׁ֥גֶה בּ֝֗וֹ לֹ֣א יֶחְכָּֽם׃<BR>
<B>כ,ב</B> נַ֣הַם כַּ֭כְּפִיר אֵ֣ימַת מֶ֑לֶךְ    מִ֝תְעַבְּר֗וֹ חוֹטֵ֥א נַפְשֽׁוֹ׃<BR>
<B>כ,ג</B> כָּב֣וֹד לָ֭אִישׁ שֶׁ֣בֶת מֵרִ֑יב    וְכָל־אֱ֝וִ֗יל יִתְגַּלָּֽע׃<BR>
<B>כ,ד</B> מֵ֭חֹרֶף עָצֵ֣ל לֹֽא־יַחֲרֹ֑שׁ    ישאל (וְשָׁאַ֖ל) בַּקָּצִ֣יר וָאָֽיִן׃<BR>
<B>כ,ה</B> מַ֣יִם עֲ֭מֻקִּים עֵצָ֣ה בְלֶב־אִ֑ישׁ    וְאִ֖ישׁ תְּבוּנָ֣ה יִדְלֶֽנָּה׃<BR>
<B>כ,ו</B> רָב־אָדָ֗ם יִ֭קְרָא אִ֣ישׁ חַסְדּ֑וֹ    וְאִ֥ישׁ אֱ֝מוּנִ֗ים מִ֣י יִמְצָֽא׃<BR>
<B>כ,ז</B> מִתְהַלֵּ֣ךְ בְּתֻמּ֣וֹ צַדִּ֑יק    אַשְׁרֵ֖י בָנָ֣יו אַֽחֲרָֽיו׃<BR>
<B>כ,ח</B> מֶ֗לֶךְ יוֹשֵׁ֥ב עַל־כִּסֵּא־דִ֑ין    מְזָרֶ֖ה בְעֵינָ֣יו כָּל־רָֽע׃<BR>
<B>כ,ט</B> מִֽי־יֹ֭אמַר זִכִּ֣יתִי לִבִּ֑י    טָ֝הַ֗רְתִּי מֵֽחַטָּאתִֽי׃<BR>
<B>כ,י</B> אֶ֣בֶן וָ֭אֶבֶן אֵיפָ֣ה וְאֵיפָ֑ה    תּֽוֹעֲבַ֥ת יְ֝הוָ֗ה גַּם־שְׁנֵיהֶֽם׃<BR>
<B>כ,יא</B> גַּ֣ם בְּ֭מַֽעֲלָלָיו יִתְנַכֶּר־נָ֑עַר    אִם־זַ֖ךְ וְאִם־יָשָׁ֣ר פָּֽעֳלֽוֹ׃<BR>
<B>כ,יב</B> אֹ֣זֶן שֹׁ֭מַעַת וְעַ֣יִן רֹאָ֑ה    יְ֝הוָ֗ה עָשָׂ֥ה גַם־שְׁנֵיהֶֽם׃<BR>
<B>כ,יג</B> אַל־תֶּֽאֱהַ֣ב שֵׁ֭נָה פֶּן־תִּוָּרֵ֑שׁ    פְּקַ֖ח עֵינֶ֣יךָ שְֽׂבַֽע־לָֽחֶם׃<BR>
<B>כ,יד</B> רַ֣ע רַ֭ע יֹאמַ֣ר הַקּוֹנֶ֑ה    וְאֹזֵ֥ל ל֝֗וֹ אָ֣ז יִתְהַלָּֽל׃<BR>
<B>כ,טו</B> יֵ֣שׁ זָ֭הָב וְרָב־פְּנִינִ֑ים    וּכְלִ֥י יְ֝קָ֗ר שִׂפְתֵי־דָֽעַת׃<BR>
<B>כ,טז</B> לְֽקַח־בִּ֭גְדוֹ כִּי־עָ֣רַב זָ֑ר    וּבְעַ֖ד נכרים (נָכְרִיָּ֣ה) חַבְלֵֽהוּ׃<BR>
<B>כ,יז</B> עָרֵ֣ב לָ֭אִישׁ לֶ֣חֶם שָׁ֑קֶר    וְ֝אַחַ֗ר יִמָּֽלֵא־פִ֥יהוּ חָצָֽץ׃<BR>
<B>כ,יח</B> מַֽ֭חֲשָׁבוֹת בְּעֵצָ֣ה תִכּ֑וֹן    וּ֝בְתַחְבֻּל֗וֹת עֲשֵׂ֣ה מִלְחָמָֽה׃<BR>
<B>כ,יט</B> גּֽוֹלֶה־סּ֭וֹד הוֹלֵ֣ךְ רָכִ֑יל    וּלְפֹתֶ֥ה שְׂ֝פָתָ֗יו לֹ֣א תִתְעָרָֽב׃<BR>
<B>כ,כ</B> מְ֭קַלֵּל אָבִ֣יו וְאִמּ֑וֹ    יִֽדְעַ֥ךְ נֵ֝ר֗וֹ באישון (בֶּֽאֱשׁ֥וּן) חֹֽשֶׁךְ׃<BR>
<B>כ,כא</B> נַֽ֭חֲלָה מבחלת (מְבֹהֶ֣לֶת) בָּרִֽאשׁוֹנָ֑ה    וְ֝אַֽחֲרִיתָ֗הּ לֹ֣א תְבֹרָֽךְ׃<BR>
<B>כ,כב</B> אַל־תֹּאמַ֥ר אֲשַׁלְּמָה־רָ֑ע    קַוֵּ֥ה לַֽ֝יהוָ֗ה וְיֹ֣שַֽׁע לָֽךְ׃<BR>
<B>כ,כג</B> תּֽוֹעֲבַ֣ת יְ֭הוָה אֶ֣בֶן וָאָ֑בֶן    וּמֹֽאזְנֵ֖י מִרְמָ֣ה לֹא־טֽוֹב׃<BR>
<B>כ,כד</B> מֵֽיְהוָ֥ה מִצְעֲדֵי־גָ֑בֶר    וְ֝אָדָ֗ם מַה־יָּבִ֥ין דַּרְכּֽוֹ׃<BR>
<B>כ,כה</B> מוֹקֵ֣שׁ אָ֭דָם יָ֣לַע קֹ֑דֶשׁ    וְאַחַ֖ר נְדָרִ֣ים לְבַקֵּֽר׃<BR>
<B>כ,כו</B> מְזָרֶ֣ה רְ֭שָׁעִים מֶ֣לֶךְ חָכָ֑ם    וַיָּ֖שֶׁב עֲלֵיהֶ֣ם אוֹפָֽן׃<BR>
<B>כ,כז</B> נֵ֣ר יְ֭הוָה נִשְׁמַ֣ת אָדָ֑ם    חֹ֝פֵ֗שׂ כָּל־חַדְרֵי־בָֽטֶן׃<BR>
<B>כ,כח</B> חֶ֣סֶד וֶֽ֭אֱמֶת יִצְּרוּ־מֶ֑לֶךְ    וְסָעַ֖ד בַּחֶ֣סֶד כִּסְאֽוֹ׃<BR>
<B>כ,כט</B> תִּפְאֶ֣רֶת בַּֽחוּרִ֣ים כֹּחָ֑ם    וַֽהֲדַ֖ר זְקֵנִ֣ים שֵׂיבָֽה׃<BR>
<B>כ,ל</B> חַבֻּר֣וֹת פֶּ֭צַע תמריק (תַּמְר֣וּק) בְּרָ֑ע    וּ֝מַכּ֗וֹת חַדְרֵי־בָֽטֶן׃<BR>
<B>כא,א</B> פַּלְגֵי־מַ֣יִם לֶב־מֶ֭לֶךְ בְּיַד־יְהוָ֑ה    עַֽל־כָּל־אֲשֶׁ֖ר יַחְפֹּ֣ץ יַטֶּֽנּוּ׃<BR>
<B>כא,ב</B> כָּֽל־דֶּרֶךְ־אִ֭ישׁ יָשָׁ֣ר בְּעֵינָ֑יו    וְתֹכֵ֖ן לִבּ֣וֹת יְהוָֽה׃<BR>
<B>כא,ג</B> עֲ֭שֹׂה צְדָקָ֣ה וּמִשְׁפָּ֑ט    נִבְחָ֖ר לַֽיהוָ֣ה מִזָּֽבַח׃<BR>
<B>כא,ד</B> רוּם־עֵ֭ינַיִם וּרְחַב־לֵ֑ב    נִ֖ר רְשָׁעִ֣ים חַטָּֽאת׃<BR>
<B>כא,ה</B> מַחְשְׁב֣וֹת חָ֭רוּץ אַךְ־לְמוֹתָ֑ר    וְכָל־אָ֝֗ץ אַךְ־לְמַחְסֽוֹר׃<BR>
<B>כא,ו</B> פֹּ֣עַל אֹֽ֭צָרוֹת בִּלְשׁ֣וֹן שָׁ֑קֶר    הֶ֥בֶל נִ֝דָּ֗ף מְבַקְשֵׁי־מָֽוֶת׃<BR>
<B>כא,ז</B> שֹׁד־רְשָׁעִ֥ים יְגוֹרֵ֑ם    כִּ֥י מֵֽ֝אֲנ֗וּ לַֽעֲשׂ֥וֹת מִשְׁפָּֽט׃<BR>
<B>כא,ח</B> הֲפַכְפַּ֬ךְ דֶּ֣רֶךְ אִ֣ישׁ וָזָ֑ר    וְ֝זַ֗ךְ יָשָׁ֥ר פָּֽעֳלֽוֹ׃<BR>
<B>כא,ט</B> ט֗וֹב לָשֶׁ֥בֶת עַל־פִּנַּת־גָּ֑ג    מֵאֵ֥שֶׁת מִ֝דְיָנִ֗ים וּבֵ֥ית חָֽבֶר׃<BR>
<B>כא,י</B> נֶ֣פֶשׁ רָ֭שָׁע אִוְּתָה־רָ֑ע    לֹֽא־יֻחַ֖ן בְּעֵינָ֣יו רֵעֵֽהוּ׃<BR>
<B>כא,יא</B> בַּֽעֲנָשׁ־לֵ֭ץ יֶחְכַּם־פֶּ֑תִי    וּבְהַשְׂכִּ֥יל לְ֝חָכָ֗ם יִקַּח־דָּֽעַת׃<BR>
<B>כא,יב</B> מַשְׂכִּ֣יל צַ֭דִּיק לְבֵ֣ית רָשָׁ֑ע    מְסַלֵּ֖ף רְשָׁעִ֣ים לָרָֽע׃<BR>
<B>כא,יג</B> אֹטֵ֣ם אָ֭זְנוֹ מִזַּֽעֲקַת־דָּ֑ל    גַּֽם־ה֥וּא יִ֝קְרָ֗א וְלֹ֣א יֵֽעָנֶֽה׃<BR>
<B>כא,יד</B> מַתָּ֣ן בַּ֭סֵּתֶר יִכְפֶּה־אָ֑ף    וְשֹׁ֥חַד בַּ֝חֵ֗ק חֵמָ֥ה עַזָּֽה׃<BR>
<B>כא,טו</B> שִׂמְחָ֣ה לַ֭צַּדִּיק עֲשׂ֣וֹת מִשְׁפָּ֑ט    וּ֝מְחִתָּ֗ה לְפֹ֣עֲלֵי אָֽוֶן׃<BR>
<B>כא,טז</B> אָדָ֗ם תּ֭וֹעֶה מִדֶּ֣רֶךְ הַשְׂכֵּ֑ל    בִּקְהַ֖ל רְפָאִ֣ים יָנֽוּחַ׃<BR>
<B>כא,יז</B> אִ֣ישׁ מַ֭חְסוֹר אֹהֵ֣ב שִׂמְחָ֑ה    אֹהֵ֥ב יַֽיִן־וָ֝שֶׁ֗מֶן לֹ֣א יַֽעֲשִֽׁיר׃<BR>
<B>כא,יח</B> כֹּ֣פֶר לַצַּדִּ֣יק רָשָׁ֑ע    וְתַ֖חַת יְשָׁרִ֣ים בּוֹגֵֽד׃<BR>
<B>כא,יט</B> ט֗וֹב שֶׁ֥בֶת בְּאֶֽרֶץ־מִדְבָּ֑ר    מֵאֵ֖שֶׁת מדונים (מִדְיָנִ֣ים) וָכָֽעַס׃<BR>
<B>כא,כ</B> אוֹצָ֤ר ׀ נֶחְמָ֣ד וָ֭שֶׁמֶן בִּנְוֵ֣ה חָכָ֑ם    וּכְסִ֖יל אָדָ֣ם יְבַלְּעֶֽנּוּ׃<BR>
<B>כא,כא</B> רֹ֭דֵף צְדָקָ֣ה וָחָ֑סֶד    יִמְצָ֥א חַ֝יִּ֗ים צְדָקָ֥ה וְכָבֽוֹד׃<BR>
<B>כא,כב</B> עִ֣יר גִּ֭בֹּרִים עָלָ֣ה חָכָ֑ם    וַ֝יֹּ֗רֶד עֹ֣ז מִבְטֶחָֽה׃<BR>
<B>כא,כג</B> שֹׁמֵ֣ר פִּ֭יו וּלְשׁוֹנ֑וֹ    שֹׁמֵ֖ר מִצָּר֣וֹת נַפְשֽׁוֹ׃<BR>
<B>כא,כד</B> זֵ֣ד יָ֭הִיר לֵ֣ץ שְׁמ֑וֹ    ע֝וֹשֶׂ֗ה בְּעֶבְרַ֥ת זָדֽוֹן׃<BR>
<B>כא,כה</B> תַּֽאֲוַ֣ת עָצֵ֣ל תְּמִיתֶ֑נּוּ    כִּֽי־מֵאֲנ֖וּ יָדָ֣יו לַֽעֲשֽׂוֹת׃<BR>
<B>כא,כו</B> כָּל־הַ֭יּוֹם הִתְאַוָּ֣ה תַֽאֲוָ֑ה    וְצַדִּ֥יק יִ֝תֵּ֗ן וְלֹ֣א יַחְשֹֽׂךְ׃<BR>
<B>כא,כז</B> זֶ֣בַח רְ֭שָׁעִים תּֽוֹעֵבָ֑ה    אַ֝֗ף כִּֽי־בְזִמָּ֥ה יְבִיאֶֽנּוּ׃<BR>
<B>כא,כח</B> עֵד־כְּזָבִ֥ים יֹאבֵ֑ד    וְאִ֥ישׁ שׁ֝וֹמֵ֗עַ לָנֶ֥צַח יְדַבֵּֽר׃<BR>
<B>כא,כט</B> הֵעֵ֬ז אִ֣ישׁ רָשָׁ֣ע בְּפָנָ֑יו    וְ֝יָשָׁ֗ר ה֤וּא ׀ יכין דרכיו (יָבִ֬ין דַּרְכּֽוֹ)׃<BR>
<B>כא,ל</B> אֵ֣ין חָ֭כְמָה וְאֵ֣ין תְּבוּנָ֑ה    וְאֵ֥ין עֵ֝צָ֗ה לְנֶ֣גֶד יְהוָֽה׃</P>

<P><B>כא,לא</B> ס֗וּס מ֭וּכָן לְי֣וֹם מִלְחָמָ֑ה    וְ֝לַֽיהוָ֗ה הַתְּשׁוּעָֽה׃<BR>
<B>כב,א</B> נִבְחָ֣ר שֵׁ֭ם מֵעֹ֣שֶׁר רָ֑ב    מִכֶּ֥סֶף וּ֝מִזָּהָ֗ב חֵ֣ן טֽוֹב׃<BR>
<B>כב,ב</B> עָשִׁ֣יר וָרָ֣שׁ נִפְגָּ֑שׁוּ    עֹשֵׂ֖ה כֻלָּ֣ם יְהוָֽה׃<BR>
<B>כב,ג</B> עָר֤וּם ׀ רָאָ֣ה רָעָ֣ה ויסתר (וְנִסְתָּ֑ר)    וּ֝פְתָיִ֗ים עָֽבְר֥וּ וְֽנֶעֱנָֽשׁוּ׃<BR>
<B>כב,ד</B> עֵ֣קֶב עֲ֭נָוָה יִרְאַ֣ת יְהוָ֑ה    עֹ֖שֶׁר וְכָב֣וֹד וְחַיִּֽים׃<BR>
<B>כב,ה</B> צִנִּ֣ים פַּ֭חִים בְּדֶ֣רֶךְ עִקֵּ֑שׁ    שׁוֹמֵ֥ר נַ֝פְשׁ֗וֹ יִרְחַ֥ק מֵהֶֽם׃<BR>
<B>כב,ו</B> חֲנֹ֣ךְ לַ֭נַּעַר עַל־פִּ֣י דַרְכּ֑וֹ    גַּ֥ם כִּֽי־יַ֝זְקִ֗ין לֹֽא־יָס֥וּר מִמֶּֽנָּה׃<BR>
<B>כב,ז</B> עָ֭שִׁיר בְּרָשִׁ֣ים יִמְשׁ֑וֹל    וְעֶ֥בֶד לֹ֝וֶ֗ה לְאִ֣ישׁ מַלְוֶֽה׃<BR>
<B>כב,ח</B> זוֹרֵ֣עַ עַ֭וְלָה יקצור־ (יִקְצָר־) אָ֑וֶן    וְשֵׁ֖בֶט עֶבְרָת֣וֹ יִכְלֶֽה׃<BR>
<B>כב,ט</B> טֽוֹב־עַ֭יִן ה֣וּא יְבֹרָ֑ךְ    כִּֽי־נָתַ֖ן מִלַּחְמ֣וֹ לַדָּֽל׃<BR>
<B>כב,י</B> גָּ֣רֵֽשׁ לֵ֭ץ וְיֵצֵ֣א מָד֑וֹן    וְ֝יִשְׁבֹּ֗ת דִּ֣ין וְקָלֽוֹן׃<BR>
<B>כב,יא</B> אֹהֵ֥ב טהור־ (טְהָר־) לֵ֑ב    חֵ֥ן שְׂ֝פָתָ֗יו רֵעֵ֥הוּ מֶֽלֶךְ׃<BR>
<B>כב,יב</B> עֵינֵ֣י יְ֭הוָה נָ֣צְרוּ דָ֑עַת    וַ֝יְסַלֵּ֗ף דִּבְרֵ֥י בֹגֵֽד׃<BR>
<B>כב,יג</B> אָמַ֣ר עָ֭צֵל אֲרִ֣י בַח֑וּץ    בְּת֥וֹךְ רְ֝חֹב֗וֹת אֵֽרָצֵֽחַ׃<BR>
<B>כב,יד</B> שׁוּחָ֣ה עֲ֭מֻקָּה פִּ֣י זָר֑וֹת    זְע֥וּם יְ֝הוָ֗ה יפול־ (יִפָּל־) שָֽׁם׃<BR>
<B>כב,טו</B> אִ֭וֶּלֶת קְשׁוּרָ֣ה בְלֶב־נָ֑עַר    שֵׁ֥בֶט מ֝וּסָ֗ר יַרְחִיקֶ֥נָּה מִמֶּֽנּוּ׃<BR>
<B>כב,טז</B> עֹ֣שֵֽׁק דָּ֭ל לְהַרְבּ֣וֹת ל֑וֹ    נֹתֵ֥ן לְ֝עָשִׁ֗יר אַךְ־לְמַחְסֽוֹר׃<BR>
<B>כב,יז</B> הַ֥ט אָזְנְךָ֗ וּ֭שְׁמַע דִּבְרֵ֣י חֲכָמִ֑ים    וְ֝לִבְּךָ֗ תָּשִׁ֥ית לְדַעְתִּֽי׃<BR>
<B>כב,יח</B> כִּֽי־נָ֭עִים כִּֽי־תִשְׁמְרֵ֣ם בְּבִטְנֶ֑ךָ    יִכֹּ֥נוּ יַ֝חְדָּ֗ו עַל־שְׂפָתֶֽיךָ׃<BR>
<B>כב,יט</B> לִֽהְי֣וֹת בַּֽ֭יהוָה מִבְטַחֶ֑ךָ    הֽוֹדַעְתִּ֖יךָ הַיּ֣וֹם אַף־אָֽתָּה׃<BR>
<B>כב,כ</B> הֲלֹ֤א כָתַ֣בְתִּֽי לְ֭ךָ שלשום (שָֽׁלִשִׁ֑ים)    בְּמֹ֖עֵצ֣וֹת וָדָֽעַת׃<BR>
<B>כב,כא</B> לְהוֹדִֽיעֲךָ֗ קֹ֭שְׁטְ אִמְרֵ֣י אֱמֶ֑ת    לְהָשִׁ֥יב אֲמָרִ֥ים אֱ֝מֶ֗ת לְשֹֽׁלְחֶֽיךָ׃<BR>
<B>כב,כב</B> אַֽל־תִּגְזָל־דָּ֭ל כִּ֣י דַל־ה֑וּא    וְאַל־תְּדַכֵּ֖א עָנִ֣י בַשָּֽׁעַר׃<BR>
<B>כב,כג</B> כִּֽי־יְ֭הוָה יָרִ֣יב רִיבָ֑ם    וְקָבַ֖ע אֶת־קֹֽבְעֵיהֶ֣ם נָֽפֶשׁ׃<BR>
<B>כב,כד</B> אַל־תִּ֭תְרַע אֶת־בַּ֣עַל אָ֑ף    וְאֶת־אִ֥ישׁ חֵ֝מ֗וֹת לֹ֣א תָבֽוֹא׃<BR>
<B>כב,כה</B> פֶּן־תֶּֽאֱלַ֥ף אֹֽרְחֹתָ֑ו    וְלָֽקַחְתָּ֖ מוֹקֵ֣שׁ לְנַפְשֶֽׁךָ׃<BR>
<B>כב,כו</B> אַל־תְּהִ֥י בְתֹֽקְעֵי־כָ֑ף    בַּ֝עֹֽרְבִ֗ים מַשָּׁאֽוֹת׃<BR>
<B>כב,כז</B> אִם־אֵֽין־לְךָ֥ לְשַׁלֵּ֑ם    לָ֥מָּה יִקַּ֥ח מִ֝שְׁכָּֽבְךָ֗ מִתַּחְתֶּֽיךָ׃<BR>
<B>כב,כח</B> אַל־תַּ֭סֵּג גְּב֣וּל עוֹלָ֑ם    אֲשֶׁ֖ר עָשׂ֣וּ אֲבוֹתֶֽיךָ׃<BR>
<B>כב,כט</B> חָזִ֡יתָ אִ֤ישׁ ׀ מָ֘הִ֤יר בִּמְלַאכְתּ֗וֹ    לִֽפְנֵי־מְלָכִ֥ים יִתְיַצָּ֑ב<BR>בַּל־יִ֝תְיַצֵּ֗ב    לִפְנֵ֥י חֲשֻׁכִּֽים׃</P>

<P><B>כג,א</B> כִּֽי־תֵ֭שֵׁב לִלְח֣וֹם אֶת־מוֹשֵׁ֑ל    בִּ֥ין תָּ֝בִ֗ין אֶת־אֲשֶׁ֥ר לְפָנֶֽיךָ׃<BR>
<B>כג,ב</B> וְשַׂמְתָּ֣ שַׂכִּ֣ין בְּלֹעֶ֑ךָ    אִם־בַּ֖עַל נֶ֣פֶשׁ אָֽתָּה׃<BR>
<B>כג,ג</B> אַל־תִּ֭תְאָו לְמַטְעַמּוֹתָ֑יו    וְ֝ה֗וּא לֶ֣חֶם כְּזָבִֽים׃<BR>
<B>כג,ד</B> אַל־תִּיגַ֥ע לְֽהַעֲשִׁ֑יר    מִֽבִּינָתְךָ֥ חֲדָֽל׃<BR>
<B>כג,ה</B> התעוף (הֲתָ֤עִיף) עֵינֶ֥יךָ בּ֗וֹ    וְֽאֵ֫ינֶ֥נּוּ<BR>כִּ֤י עָשֹׂ֣ה יַֽעֲשֶׂה־לּ֣וֹ כְנָפַ֑יִם    כְּ֝נֶ֗שֶׁר ועיף (יָע֥וּף) הַשָּׁמָֽיִם׃</P>

<P><B>כג,ו</B> אַל־תִּלְחַ֗ם אֶת־לֶ֭חֶם רַ֣ע עָ֑יִן    וְאַל־תִּ֝תְאָ֗ו לְמַטְעַמֹּתָֽיו׃<BR>
<B>כג,ז</B> כִּ֤י ׀ כְּמ֥וֹ שָׁעַ֥ר בְּנַפְשׁ֗וֹ    כֶּ֫ן ה֥וּא<BR>אֱכ֣וֹל וּ֭שְׁתֵה יֹ֣אמַר לָ֑ךְ    וְ֝לִבּ֗וֹ בַּל־עִמָּֽךְ׃<BR>
<B>כג,ח</B> פִּֽתְּךָ־אָכַ֥לְתָּ תְקִיאֶ֑נָּה    וְ֝שִׁחַ֗תָּ דְּבָרֶ֥יךָ הַנְּעִימִֽים׃<BR>
<B>כג,ט</B> בְּאָזְנֵ֣י כְ֭סִיל אַל־תְּדַבֵּ֑ר    כִּֽי־יָ֝ב֗וּז לְשֵׂ֣כֶל מִלֶּֽיךָ׃<BR>
<B>כג,י</B> אַל־תַּ֭סֵּג גְּב֣וּל עוֹלָ֑ם    וּבִשְׂדֵ֥י יְ֝תוֹמִ֗ים אַל־תָּבֹֽא׃<BR>
<B>כג,יא</B> כִּֽי־גֹאֲלָ֥ם חָזָ֑ק    הֽוּא־יָרִ֖יב אֶת־רִיבָ֣ם אִתָּֽךְ׃<BR>
<B>כג,יב</B> הָבִ֣יאָה לַמּוּסָ֣ר לִבֶּ֑ךָ    וְ֝אָזְנֶ֗ךָ לְאִמְרֵי־דָֽעַת׃<BR>
<B>כג,יג</B> אַל־תִּמְנַ֣ע מִנַּ֣עַר מוּסָ֑ר    כִּֽי־תַכֶּ֥נּוּ בַ֝שֵּׁ֗בֶט לֹ֣א יָמֽוּת׃<BR>
<B>כג,יד</B> אַ֭תָּה בַּשֵּׁ֣בֶט תַּכֶּ֑נּוּ    וְ֝נַפְשׁ֗וֹ מִשְּׁא֥וֹל תַּצִּֽיל׃<BR>
<B>כג,טו</B> בְּ֭נִי אִם־חָכַ֣ם לִבֶּ֑ךָ    יִשְׂמַ֖ח לִבִּ֣י גַם־אָֽנִי׃<BR>
<B>כג,טז</B> וְתַעְלֹ֥זְנָה כִלְיוֹתָ֑י    בְּדַבֵּ֥ר שְׂ֝פָתֶ֗יךָ מֵֽישָׁרִֽים׃<BR>
<B>כג,יז</B> אַל־יְקַנֵּ֣א לִ֭בְּךָ בַּֽחַטָּאִ֑ים    כִּ֥י אִם־בְּיִרְאַת־יְ֝הוָ֗ה כָּל־הַיּֽוֹם׃<BR>
<B>כג,יח</B> כִּ֭י אִם־יֵ֣שׁ אַֽחֲרִ֑ית    וְ֝תִקְוָֽתְךָ֗ לֹ֣א תִכָּרֵֽת׃<BR>
<B>כג,יט</B> שְׁמַע־אַתָּ֣ה בְנִ֣י וַֽחֲכָ֑ם    וְאַשֵּׁ֖ר בַּדֶּ֣רֶךְ לִבֶּֽךָ׃<BR>
<B>כג,כ</B> אַל־תְּהִ֥י בְסֹֽבְאֵי־יָ֑יִן    בְּזֹֽלְלֵ֖י בָשָׂ֣ר לָֽמוֹ׃<BR>
<B>כג,כא</B> כִּֽי־סֹבֵ֣א וְ֭זוֹלֵל יִוָּרֵ֑שׁ    וּ֝קְרָעִ֗ים תַּלְבִּ֥ישׁ נוּמָֽה׃<BR>
<B>כג,כב</B> שְׁמַ֣ע לְ֭אָבִיךָ זֶ֣ה יְלָדֶ֑ךָ    וְאַל־תָּ֝ב֗וּז כִּֽי־זָקְנָ֥ה אִמֶּֽךָ׃<BR>
<B>כג,כג</B> אֱמֶ֣ת קְ֭נֵה וְאַל־תִּמְכֹּ֑ר    חָכְמָ֖ה וּמוּסָ֣ר וּבִינָֽה׃<BR>
<B>כג,כד</B> גול (גִּ֣יל) יָ֭גִיל אֲבִ֣י צַדִּ֑יק    יולד (וְיוֹלֵ֥ד) חָ֝כָ֗ם וישמח־ (יִשְׂמַח־) בּֽוֹ׃<BR>
<B>כג,כה</B> יִֽשְׂמַח־אָבִ֥יךָ וְאִמֶּ֑ךָ    וְ֝תָגֵ֗ל יֽוֹלַדְתֶּֽךָ׃<BR>
<B>כג,כו</B> תְּנָֽה־בְנִ֣י לִבְּךָ֣ לִ֑י    וְ֝עֵינֶ֗יךָ דְּרָכַ֥י תרצנה (תִּצֹּֽרְנָה)׃<BR>
<B>כג,כז</B> כִּֽי־שׁוּחָ֣ה עֲמֻקָּ֣ה זוֹנָ֑ה    וּבְאֵ֥ר צָ֝רָ֗ה נָכְרִיָּֽה׃<BR>
<B>כג,כח</B> אַף־הִ֭יא כְּחֶ֣תֶף תֶּֽאֱרֹ֑ב    וּ֝בֽוֹגְדִ֗ים בְּאָדָ֥ם תּוֹסִֽף׃<BR>
<B>כג,כט</B> לְמִ֨י א֥וֹי לְמִ֪י אֲב֡וֹי לְמִ֤י מדונים (מִדְיָנִ֨ים ׀) לְמִ֥י שִׂ֗יחַ    לְ֭מִי פְּצָעִ֣ים חִנָּ֑ם<BR>לְ֝מִ֗י    חַכְלִל֥וּת עֵינָֽיִם׃<BR>
<B>כג,ל</B> לַֽמְאַחֲרִ֥ים עַל־הַיָּ֑יִן    לַ֝בָּאִ֗ים לַחְקֹ֥ר מִמְסָֽךְ׃<BR>
<B>כג,לא</B> אַל־תֵּ֥רֶא יַיִן֮ כִּ֤י יִתְאַ֫דָּ֥ם    כִּֽי־יִתֵּ֣ן בכיס (בַּכּ֣וֹס) עֵינ֑וֹ יִ֝תְהַלֵּ֗ךְ בְּמֵֽישָׁרִֽים׃<BR>
<B>כג,לב</B> אַֽ֭חֲרִיתוֹ כְּנָחָ֣שׁ יִשָּׁ֑ךְ    וּֽכְצִפְעֹנִ֥י יַפְרִֽשׁ׃<BR>
<B>כג,לג</B> עֵ֭ינֶיךָ יִרְא֣וּ זָר֑וֹת    וְ֝לִבְּךָ֗ יְדַבֵּ֥ר תַּהְפֻּכֽוֹת׃<BR>
<B>כג,לד</B> וְ֭הָיִיתָ כְּשֹׁכֵ֣ב בְּלֶב־יָ֑ם    וּ֝כְשֹׁכֵ֗ב בְּרֹ֣אשׁ חִבֵּֽל׃<BR>
<B>כג,לה</B> הִכּ֥וּנִי בַל־חָלִיתִי֮    הֲלָמ֗וּנִי בַּל־יָ֫דָ֥עְתִּי<BR>מָתַ֥י אָקִ֑יץ    א֝וֹסִ֗יף אֲבַקְשֶׁ֥נּוּ עֽוֹד׃<BR>
<B>כד,א</B> אַל־תְּ֭קַנֵּא בְּאַנְשֵׁ֣י רָעָ֑ה    וְאַל־תִּ֝תְאָ֗ו לִֽהְי֥וֹת אִתָּֽם׃<BR>
<B>כד,ב</B> כִּי־שֹׁ֭ד יֶהְגֶּ֣ה לִבָּ֑ם    וְ֝עָמָ֗ל שִׂפְתֵיהֶ֥ם תְּדַבֵּֽרְנָה׃<BR>
<B>כד,ג</B> בְּ֭חָכְמָה יִבָּ֣נֶה בָּ֑יִת    וּ֝בִתְבוּנָ֗ה יִתְכּוֹנָֽן׃<BR>
<B>כד,ד</B> וּ֭בְדַעַת חֲדָרִ֣ים יִמָּֽלְא֑וּ    כָּל־ה֖וֹן יָקָ֣ר וְנָעִֽים׃<BR>
<B>כד,ה</B> גֶּֽבֶר־חָכָ֥ם בַּע֑וֹז    וְאִֽישׁ־דַּ֝֗עַת מְאַמֶּץ־כֹּֽחַ׃<BR>
<B>כד,ו</B> כִּ֣י בְ֭תַחְבֻּלוֹת תַּֽעֲשֶׂה־לְּךָ֣ מִלְחָמָ֑ה    וּ֝תְשׁוּעָ֗ה בְּרֹ֣ב יוֹעֵֽץ׃<BR>
<B>כד,ז</B> רָאמ֣וֹת לֶֽאֱוִ֣יל חָכְמ֑וֹת    בַּ֝שַּׁ֗עַר לֹ֣א יִפְתַּח־פִּֽיהוּ׃<BR>
<B>כד,ח</B> מְחַשֵּׁ֥ב לְהָרֵ֑עַ    ל֝֗וֹ בַּֽעַל־מְזִמּ֥וֹת יִקְרָֽאוּ׃<BR>
<B>כד,ט</B> זִמַּ֣ת אִוֶּ֣לֶת חַטָּ֑את    וְתֽוֹעֲבַ֖ת לְאָדָ֣ם לֵֽץ׃<BR>
<B>כד,י</B> הִ֭תְרַפִּיתָ בְּי֥וֹם צָרָ֗ה    צַ֣ר כֹּחֶֽכָה׃<BR>
<B>כד,יא</B> הַ֭צֵּל לְקֻחִ֣ים לַמָּ֑וֶת    וּמָטִ֥ים לַ֝הֶ֗רֶג אִם־תַּחְשֽׂוֹךְ׃<BR>
<B>כד,יב</B> כִּֽי־תֹאמַ֗ר    הֵן֮ לֹֽא־יָדַ֪עְנ֫וּ זֶ֥ה<BR>הֲֽלֹא־תֹ֘כֵ֤ן לִבּ֨וֹת ׀ הֽוּא־יָבִ֗ין וְנֹצֵ֣ר נַ֭פְשְׁךָ ה֣וּא יֵדָ֑ע    וְהֵשִׁ֖יב לְאָדָ֣ם כְּפָֽעֳלֽוֹ׃<BR>
<B>כד,יג</B> אֱכָל־בְּנִ֣י דְבַ֣שׁ כִּי־ט֑וֹב    וְנֹ֥פֶת מָ֝ת֗וֹק עַל־חִכֶּֽךָ׃<BR>
<B>כד,יד</B> כֵּ֤ן ׀ דְּעֶ֥ה חָכְמָ֗ה לְנַ֫פְשֶׁ֥ךָ    אִם־מָ֭צָאתָ וְיֵ֣שׁ אַֽחֲרִ֑ית וְ֝תִקְוָֽתְךָ֗ לֹ֣א תִכָּרֵֽת׃</P>

<P><B>כד,טו</B> אַל־תֶּֽאֱרֹ֣ב רָ֭שָׁע לִנְוֵ֣ה צַדִּ֑יק    אַֽל־תְּשַׁדֵּ֥ד רִבְצֽוֹ׃<BR>
<B>כד,טז</B> כִּ֤י שֶׁ֨בַע ׀ יִפּ֣וֹל צַדִּ֣יק וָקָ֑ם    וּ֝רְשָׁעִ֗ים יִכָּֽשְׁל֥וּ בְרָעָֽה׃<BR>
<B>כד,יז</B> בִּנְפֹ֣ל אויביך (אֽ֭וֹיִבְךָ) אַל־תִּשְׂמָ֑ח    וּ֝בִכָּֽשְׁל֗וֹ אַל־יָגֵ֥ל לִבֶּֽךָ׃<BR>
<B>כד,יח</B> פֶּן־יִרְאֶ֣ה יְ֭הוָה וְרַ֣ע בְּעֵינָ֑יו    וְהֵשִׁ֖יב מֵֽעָלָ֣יו אַפּֽוֹ׃</P>

<P><B>כד,יט</B> אַל־תִּתְחַ֥ר בַּמְּרֵעִ֑ים    אַל־תְּ֝קַנֵּ֗א בָּֽרְשָׁעִֽים׃<BR>
<B>כד,כ</B> כִּ֤י ׀ לֹֽא־תִהְיֶ֣ה אַֽחֲרִ֣ית לָרָ֑ע    נֵ֖ר רְשָׁעִ֣ים יִדְעָֽךְ׃<BR>
<B>כד,כא</B> יְרָֽא־אֶת־יְהוָ֣ה בְּנִ֣י וָמֶ֑לֶךְ    עִם־שׁ֝וֹנִ֗ים אַל־תִּתְעָרָֽב׃<BR>
<B>כד,כב</B> כִּֽי־פִ֭תְאֹם יָק֣וּם אֵידָ֑ם    וּפִ֥יד שְׁ֝נֵיהֶ֗ם מִ֣י יוֹדֵֽעַ׃</P>

<P><B>כד,כג</B> גַּם־אֵ֥לֶּה לַֽחֲכָמִ֑ים    הַֽכֵּר־פָּנִ֖ים בְּמִשְׁפָּ֣ט בַּל־טֽוֹב׃<BR>
<B>כד,כד</B> אֹ֤מֵ֨ר ׀ לְרָשָׁע֮ צַדִּ֪יק אָ֥תָּה    יִקְּבֻ֥הוּ עַמִּ֑ים יִזְעָמ֥וּהוּ לְאֻמִּֽים׃<BR>
<B>כד,כה</B> וְלַמּֽוֹכִיחִ֥ים יִנְעָ֑ם    וַֽ֝עֲלֵיהֶ֗ם תָּב֥וֹא בִרְכַּת־טֽוֹב׃<BR>
<B>כד,כו</B> שְׂפָתַ֥יִם יִשָּׁ֑ק    מֵ֝שִׁ֗יב דְּבָרִ֥ים נְכֹחִֽים׃<BR>
<B>כד,כז</B> הָ֘כֵ֤ן בַּח֨וּץ ׀ מְלַאכְתֶּ֗ךָ וְעַתְּדָ֣הּ בַּשָּׂדֶ֣ה לָ֑ךְ    אַ֝חַ֗ר וּבָנִ֥יתָ בֵיתֶֽךָ׃</P>

<P><B>כד,כח</B> אַל־תְּהִ֣י עֵד־חִנָּ֣ם בְּרֵעֶ֑ךָ    וַֽ֝הֲפִתִּ֗יתָ בִּשְׂפָתֶֽיךָ׃<BR>
<B>כד,כט</B> אַל־תֹּאמַ֗ר כַּֽאֲשֶׁ֣ר עָֽשָׂה־לִ֭י כֵּ֤ן אֶֽעֱשֶׂה־לּ֑וֹ    אָשִׁ֖יב לָאִ֣ישׁ כְּפָֽעֳלֽוֹ׃</P>

<P><B>כד,ל</B> עַל־שְׂדֵ֣ה אִישׁ־עָצֵ֣ל עָבַ֑רְתִּי    וְעַל־כֶּ֝֗רֶם אָדָ֥ם חֲסַר־לֵֽב׃<BR>
<B>כד,לא</B> וְהִנֵּ֨ה עָ֘לָ֤ה כֻלּ֨וֹ ׀ קִמְּשֹׂנִ֗ים כָּסּ֣וּ פָנָ֣יו חֲרֻלִּ֑ים    וְגֶ֖דֶר אֲבָנָ֣יו נֶֽהֱרָֽסָה׃<BR>
<B>כד,לב</B> וָאֶֽחֱזֶ֣ה אָֽ֭נֹכִי אָשִׁ֣ית לִבִּ֑י    רָ֝אִ֗יתִי לָקַ֥חְתִּי מוּסָֽר׃<BR>
<B>כד,לג</B> מְעַ֣ט שֵׁ֭נוֹת מְעַ֣ט תְּנוּמ֑וֹת    מְעַ֓ט ׀ חִבֻּ֖ק יָדַ֣יִם לִשְׁכָּֽב׃<BR>
<B>כד,לד</B> וּבָֽא־מִתְהַלֵּ֥ךְ רֵישֶׁ֑ךָ    וּ֝מַחְסֹרֶ֗יךָ כְּאִ֣ישׁ מָגֵֽן׃</P>

<P><B>כה,א</B> גַּם־אֵ֭לֶּה מִשְׁלֵ֣י שְׁלֹמֹ֑ה    אֲשֶׁ֥ר הֶ֝עְתִּ֗יקוּ אַנְשֵׁ֤י ׀ חִזְקִיָּ֬ה מֶֽלֶךְ־יְהוּדָֽה׃<BR>
<B>כה,ב</B> כְּבֹ֣ד אֱ֭לֹהִים הַסְתֵּ֣ר דָּבָ֑ר    וּכְבֹ֥ד מְ֝לָכִ֗ים חֲקֹ֣ר דָּבָֽר׃<BR>
<B>כה,ג</B> שָׁמַ֣יִם לָ֭רוּם וָאָ֣רֶץ לָעֹ֑מֶק    וְלֵ֥ב מְ֝לָכִ֗ים אֵ֣ין חֵֽקֶר׃<BR>
<B>כה,ד</B> הָג֣וֹ סִיגִ֣ים מִכָּ֑סֶף    וַיֵּצֵ֖א לַצֹּרֵ֣ף כֶּֽלִי׃<BR>
<B>כה,ה</B> הָג֣וֹ רָ֭שָׁע לִפְנֵי־מֶ֑לֶךְ    וְיִכּ֖וֹן בַּצֶּ֣דֶק כִּסְאֽוֹ׃<BR>
<B>כה,ו</B> אַל־תִּתְהַדַּ֥ר לִפְנֵי־מֶ֑לֶךְ    וּבִמְק֥וֹם גְּ֝דֹלִ֗ים אַֽל־תַּעֲמֹֽד׃<BR>
<B>כה,ז</B> כִּ֤י ט֥וֹב אֲמָר־לְךָ֗ עֲֽלֵ֫ה הֵ֥נָּה    מֵ֭הַשְׁפִּ֣ילְךָ לִפְנֵ֣י נָדִ֑יב אֲשֶׁ֖ר רָא֣וּ עֵינֶֽיךָ׃<BR>
<B>כה,ח</B> אַל־תֵּצֵ֥א לָרִ֗ב מַ֫הֵ֥ר    פֶּ֣ן מַה־תַּֽ֭עֲשֶׂה בְּאַֽחֲרִיתָ֑הּ בְּהַכְלִ֖ים אֹֽתְךָ֣ רֵעֶֽךָ׃<BR>
<B>כה,ט</B> רִֽ֭יבְךָ רִ֣יב אֶת־רֵעֶ֑ךָ    וְס֖וֹד אַחֵ֣ר אַל־תְּגָֽל׃<BR>
<B>כה,י</B> פֶּֽן־יְחַסֶּדְךָ֥ שֹׁמֵ֑עַ    וְ֝דִבָּֽתְךָ֗ לֹ֣א תָשֽׁוּב׃<BR>
<B>כה,יא</B> תַּפּוּחֵ֣י זָ֭הָב בְּמַשְׂכִּיּ֥וֹת כָּ֑סֶף    דָּ֝בָ֗ר דָּבֻ֥ר עַל־אָפְנָֽיו׃<BR>
<B>כה,יב</B> נֶ֣זֶם זָ֭הָב וַֽחֲלִי־כָ֑תֶם    מוֹכִ֥יחַ חָ֝כָ֗ם עַל־אֹ֥זֶן שֹׁמָֽעַת׃<BR>
<B>כה,יג</B> כְּצִנַּת־שֶׁ֨לֶג ׀ בְּי֬וֹם קָצִ֗יר צִ֣יר נֶֽ֭אֱמָן לְשֹֽׁלְחָ֑יו    וְנֶ֖פֶשׁ אֲדֹנָ֣יו יָשִֽׁיב׃</P>

<P><B>כה,יד</B> נְשִׂיאִ֣ים וְ֭רוּחַ וְגֶ֣שֶׁם אָ֑יִן    אִ֥ישׁ מִ֝תְהַלֵּ֗ל בְּמַתַּת־שָֽׁקֶר׃<BR>
<B>כה,טו</B> בְּאֹ֣רֶךְ אַ֭פַּיִם יְפֻתֶּ֣ה קָצִ֑ין    וְלָשׁ֥וֹן רַ֝כָּ֗ה תִּשְׁבָּר־גָּֽרֶם׃<BR>
<B>כה,טז</B> דְּבַ֣שׁ מָ֭צָאתָ אֱכֹ֣ל דַּיֶּ֑ךָּ    פֶּן־תִּ֝שְׂבָּעֶ֗נּוּ וַֽהֲקֵאתֽוֹ׃<BR>
<B>כה,יז</B> הֹקַ֣ר רַ֭גְלְךָ מִבֵּ֣ית רֵעֶ֑ךָ    פֶּן־יִ֝שְׂבָּֽעֲךָ֗ וּשְׂנֵאֶֽךָ׃<BR>
<B>כה,יח</B> מֵפִ֣יץ וְ֭חֶרֶב וְחֵ֣ץ שָׁנ֑וּן    אִ֥ישׁ עֹנֶ֥ה בְ֝רֵעֵ֗הוּ עֵ֣ד שָֽׁקֶר׃<BR>
<B>כה,יט</B> שֵׁ֣ן רֹ֭עָה וְרֶ֣גֶל מוּעָ֑דֶת    מִבְטָ֥ח בּ֝וֹגֵ֗ד בְּי֣וֹם צָרָֽה׃<BR>
<B>כה,כ</B> מַ֥עֲדֶה־בֶּ֨גֶד ׀ בְּי֣וֹם קָ֭רָה חֹ֣מֶץ עַל־נָ֑תֶר    וְשָׁ֥ר בַּ֝שִּׁרִ֗ים עַ֣ל לֶב־רָֽע׃</P>

<P><B>כה,כא</B> אִם־רָעֵ֣ב שֹׂ֭נַֽאֲךָ הַֽאֲכִלֵ֣הוּ לָ֑חֶם    וְאִם־צָ֝מֵ֗א הַשְׁקֵ֥הוּ מָֽיִם׃<BR>
<B>כה,כב</B> כִּ֤י גֶֽחָלִ֗ים אַ֭תָּה חֹתֶ֣ה עַל־רֹאשׁ֑וֹ    וַֽ֝יהוָ֗ה יְשַׁלֶּם־לָֽךְ׃<BR>
<B>כה,כג</B> ר֣וּחַ צָ֭פוֹן תְּח֣וֹלֵֽל גָּ֑שֶׁם    וּפָנִ֥ים נִ֝זְעָמִ֗ים לְשׁ֣וֹן סָֽתֶר׃<BR>
<B>כה,כד</B> ט֗וֹב שֶׁ֥בֶת עַל־פִּנַּת־גָּ֑ג    מֵאֵ֥שֶׁת מדונים (מִ֝דְיָנִ֗ים) וּבֵ֥ית חָֽבֶר׃<BR>
<B>כה,כה</B> מַ֣יִם קָ֭רִים עַל־נֶ֣פֶשׁ עֲיֵפָ֑ה    וּשְׁמוּעָ֥ה ט֝וֹבָ֗ה מֵאֶ֥רֶץ מֶרְחָֽק׃<BR>
<B>כה,כו</B> מַעְיָ֣ן נִ֭רְפָּשׂ וּמָק֣וֹר מָשְׁחָ֑ת    צַ֝דִּ֗יק מָ֣ט לִפְנֵֽי־רָשָֽׁע׃<BR>
<B>כה,כז</B> אָ֘כֹ֤ל דְּבַ֣שׁ הַרְבּ֣וֹת לֹא־ט֑וֹב    וְחֵ֖קֶר כְּבֹדָ֣ם כָּבֽוֹד׃<BR>
<B>כה,כח</B> עִ֣יר פְּ֭רוּצָה אֵ֣ין חוֹמָ֑ה    אִ֝֗ישׁ אֲשֶׁ֤ר אֵ֖ין מַעְצָ֣ר לְרוּחֽוֹ׃<BR>
<B>כו,א</B> כַּשֶּׁ֤לֶג ׀ בַּקַּ֗יִץ וְכַמָּטָ֥ר בַּקָּצִ֑יר    כֵּ֤ן לֹֽא־נָאוֶ֖ה לִכְסִ֣יל כָּבֽוֹד׃<BR>
<B>כו,ב</B> כַּצִּפּ֣וֹר לָ֭נוּד כַּדְּר֣וֹר לָע֑וּף    כֵּ֥ן קִֽלְלַ֥ת חִ֝נָּ֗ם לא (ל֣וֹ) תָבֹֽא׃<BR>
<B>כו,ג</B> שׁ֣וֹט לַ֭סּוּס מֶ֣תֶג לַֽחֲמ֑וֹר    וְ֝שֵׁ֗בֶט לְגֵ֣ו כְּסִילִֽים׃<BR>
<B>כו,ד</B> אַל־תַּ֣עַן כְּ֭סִיל כְּאִוַּלְתּ֑וֹ    פֶּֽן־תִּשְׁוֶה־לּ֥וֹ גַם־אָֽתָּה׃<BR>
<B>כו,ה</B> עֲנֵ֣ה כְ֭סִיל כְּאִוַּלְתּ֑וֹ    פֶּן־יִֽהְיֶ֖ה חָכָ֣ם בְּעֵינָֽיו׃<BR>
<B>כו,ו</B> מְקַצֶּ֣ה רַ֭גְלַיִם חָמָ֣ס שֹׁתֶ֑ה    שֹׁלֵ֖חַ דְּבָרִ֣ים בְּיַד־כְּסִֽיל׃<BR>
<B>כו,ז</B> דַּלְי֣וּ שֹׁ֭קַיִם מִפִּסֵּ֑חַ    וּ֝מָשָׁ֗ל בְּפִ֣י כְסִילִֽים׃<BR>
<B>כו,ח</B> כִּצְר֣וֹר אֶ֭בֶן בְּמַרְגֵּמָ֑ה    כֵּן־נוֹתֵ֖ן לִכְסִ֣יל כָּבֽוֹד׃<BR>
<B>כו,ט</B> ח֭וֹחַ עָלָ֣ה בְיַד־שִׁכּ֑וֹר    וּ֝מָשָׁ֗ל בְּפִ֣י כְסִילִֽים׃<BR>
<B>כו,י</B> רַ֥ב מְחוֹלֵֽל־כֹּ֑ל    וְשֹׂכֵ֥ר כְּ֝סִ֗יל וְשֹׂכֵ֥ר עֹֽבְרִֽים׃<BR>
<B>כו,יא</B> כְּ֭כֶלֶב שָׁ֣ב עַל־קֵא֑וֹ    כְּ֝סִ֗יל שׁוֹנֶ֥ה בְאִוַּלְתּֽוֹ׃<BR>
<B>כו,יב</B> רָאִ֗יתָ אִ֭ישׁ חָכָ֣ם בְּעֵינָ֑יו    תִּקְוָ֖ה לִכְסִ֣יל מִמֶּֽנּוּ׃<BR>
<B>כו,יג</B> אָמַ֣ר עָ֭צֵל שַׁ֣חַל בַּדָּ֑רֶךְ    אֲ֝רִ֗י בֵּ֣ין הָֽרְחֹבֽוֹת׃<BR>
<B>כו,יד</B> הַ֭דֶּלֶת תִּסּ֣וֹב עַל־צִירָ֑הּ    וְ֝עָצֵ֗ל עַל־מִטָּתֽוֹ׃<BR>
<B>כו,טו</B> טָ֘מַ֤ן עָצֵ֣ל יָ֭דוֹ בַּצַּלָּ֑חַת    נִ֝לְאָ֗ה לַֽהֲשִׁיבָ֥הּ אֶל־פִּֽיו׃<BR>
<B>כו,טז</B> חָכָ֣ם עָצֵ֣ל בְּעֵינָ֑יו    מִ֝שִּׁבְעָ֗ה מְשִׁ֣יבֵי טָֽעַם׃<BR>
<B>כו,יז</B> מַֽחֲזִ֥יק בְּאָזְנֵי־כָ֑לֶב    עֹבֵ֥ר מִ֝תְעַבֵּ֗ר עַל־רִ֥יב לֹּא־לֽוֹ׃<BR>
<B>כו,יח</B> כְּֽ֭מִתְלַהְלֵהַּ הַיֹּרֶ֥ה זִקִּ֗ים    חִצִּ֥ים וָמָֽוֶת׃<BR>
<B>כו,יט</B> כֵּֽן־אִ֭ישׁ רִמָּ֣ה אֶת־רֵעֵ֑הוּ    וְ֝אָמַ֗ר הֲֽלֹא־מְשַׂחֵ֥ק אָֽנִי׃<BR>
<B>כו,כ</B> בְּאֶ֣פֶס עֵ֭צִים תִּכְבֶּה־אֵ֑שׁ    וּבְאֵ֥ין נִ֝רְגָּ֗ן יִשְׁתֹּ֥ק מָדֽוֹן׃<BR>
<B>כו,כא</B> פֶּחָ֣ם לְ֭גֶֽחָלִים וְעֵצִ֣ים לְאֵ֑שׁ    וְאִ֥ישׁ מדונים (מִ֝דְיָנִ֗ים) לְחַרְחַר־רִֽיב׃</P>

<P><B>כו,כב</B> דִּבְרֵ֣י נִ֭רְגָּן כְּמִֽתְלַהֲמִ֑ים    וְ֝הֵ֗ם יָֽרְד֥וּ חַדְרֵי־בָֽטֶן׃<BR>
<B>כו,כג</B> כֶּ֣סֶף סִ֭יגִים מְצֻפֶּ֣ה עַל־חָ֑רֶשׂ    שְׂפָתַ֖יִם דֹּֽלְקִ֣ים וְלֶב־רָֽע׃<BR>
<B>כו,כד</B> בִּ֭שְׂפָתָו יִנָּכֵ֣ר שׂוֹנֵ֑א    וּ֝בְקִרְבּ֗וֹ יָשִׁ֥ית מִרְמָֽה׃<BR>
<B>כו,כה</B> כִּֽי־יְחַנֵּ֣ן ק֭וֹלוֹ אַל־תַּֽאֲמֶן־בּ֑וֹ    כִּ֤י שֶׁ֖בַע תּֽוֹעֵב֣וֹת בְּלִבּֽוֹ׃<BR>
<B>כו,כו</B> תִּכַּסֶּ֣ה שִׂ֭נְאָה בְּמַשָּׁא֑וֹן    תִּגָּלֶ֖ה רָֽעָת֣וֹ בְקָהָֽל׃<BR>
<B>כו,כז</B> כֹּֽרֶה־שַּׁ֭חַת בָּ֣הּ יִפּ֑וֹל    וְג֥וֹלֵֽל אֶ֝֗בֶן אֵלָ֥יו תָּשֽׁוּב׃<BR>
<B>כו,כח</B> לְֽשׁוֹן־שֶׁ֭קֶר יִשְׂנָ֣א דַכָּ֑יו    וּפֶ֥ה חָ֝לָ֗ק יַֽעֲשֶׂ֥ה מִדְחֶֽה׃<BR>
<B>כז,א</B> אַֽל־תִּ֭תְהַלֵּל בְּי֣וֹם מָחָ֑ר    כִּ֤י לֹֽא־תֵ֝דַ֗ע מַה־יֵּ֥לֶד יֽוֹם׃<BR>
<B>כז,ב</B> יְהַלֶּלְךָ֣ זָ֣ר וְלֹא־פִ֑יךָ    נָ֝כְרִ֗י וְאַל־שְׂפָתֶֽיךָ׃<BR>
<B>כז,ג</B> כֹּֽבֶד־אֶ֭בֶן וְנֵ֣טֶל הַח֑וֹל    וְכַ֥עַס אֱ֝וִ֗יל כָּבֵ֥ד מִשְּׁנֵיהֶֽם׃<BR>
<B>כז,ד</B> אַכְזְרִיּ֣וּת חֵ֭מָה וְשֶׁ֣טֶף אָ֑ף    וּמִ֥י יַֽ֝עֲמֹ֗ד לִפְנֵ֥י קִנְאָֽה׃<BR>
<B>כז,ה</B> ט֭וֹבָה תּוֹכַ֣חַת מְגֻלָּ֑ה    מֵאַֽהֲבָ֥ה מְסֻתָּֽרֶת׃<BR>
<B>כז,ו</B> נֶֽ֭אֱמָנִים פִּצְעֵ֣י אוֹהֵ֑ב    וְ֝נַעְתָּר֗וֹת נְשִׁיק֥וֹת שׂוֹנֵֽא׃<BR>
<B>כז,ז</B> נֶ֣פֶשׁ שְׂ֭בֵעָה תָּב֣וּס נֹ֑פֶת    וְנֶ֥פֶשׁ רְ֝עֵבָ֗ה כָּל־מַ֥ר מָתֽוֹק׃<BR>
<B>כז,ח</B> כְּ֭צִפּוֹר נוֹדֶ֣דֶת מִן־קִנָּ֑הּ    כֵּֽן־אִ֝֗ישׁ נוֹדֵ֥ד מִמְּקוֹמֽוֹ׃<BR>
<B>כז,ט</B> שֶׁ֣מֶן וּ֭קְטֹרֶת יְשַׂמַּֽח־לֵ֑ב    וּמֶ֥תֶק רֵ֝עֵ֗הוּ מֵֽעֲצַת־נָֽפֶשׁ׃<BR>
<B>כז,י</B> רֵ֥עֲךָ֨ ורעה (וְרֵ֪עַ) אָבִ֡יךָ אַֽל־תַּעֲזֹ֗ב    וּבֵ֥ית אָחִ֗יךָ אַל־תָּ֭בוֹא בְּי֣וֹם אֵידֶ֑ךָ<BR>ט֥וֹב שָׁכֵ֥ן קָ֝ר֗וֹב    מֵאָ֥ח רָחֽוֹק׃<BR>
<B>כז,יא</B> חֲכַ֣ם בְּ֭נִי וְשַׂמַּ֣ח לִבִּ֑י    וְאָשִׁ֖יבָה חֹֽרְפִ֣י דָבָֽר׃<BR>
<B>כז,יב</B> עָר֤וּם ׀ רָאָ֣ה רָעָ֣ה נִסְתָּ֑ר    פְּ֝תָאיִ֗ם עָֽבְר֥וּ נֶֽעֱנָֽשׁוּ׃<BR>
<B>כז,יג</B> קַח־בִּ֭גְדוֹ כִּי־עָ֣רַב זָ֑ר    וּבְעַ֖ד נָכְרִיָּ֣ה חַבְלֵֽהוּ׃<BR>
<B>כז,יד</B> מְבָ֘רֵ֤ךְ רֵעֵ֨הוּ ׀ בְּק֣וֹל גָּ֭דוֹל בַּבֹּ֣קֶר הַשְׁכֵּ֑ים    קְ֝לָלָ֗ה תֵּחָ֥שֶׁב לֽוֹ׃<BR>
<B>כז,טו</B> דֶּ֣לֶף ט֭וֹרֵד בְּי֣וֹם סַגְרִ֑יר    וְאֵ֥שֶׁת מדונים (מִ֝דְיָנִ֗ים) נִשְׁתָּוָֽה׃<BR>
<B>כז,טז</B> צֹֽפְנֶ֥יהָ צָֽפַן־ר֑וּחַ    וְשֶׁ֖מֶן יְמִינ֣וֹ יִקְרָֽא׃<BR>
<B>כז,יז</B> בַּרְזֶ֣ל בְּבַרְזֶ֣ל יָ֑חַד    וְ֝אִ֗ישׁ יַ֣חַד פְּנֵֽי־רֵעֵֽהוּ׃<BR>
<B>כז,יח</B> נֹצֵ֣ר תְּ֭אֵנָה יֹאכַ֣ל פִּרְיָ֑הּ    וְשֹׁמֵ֖ר אֲדֹנָ֣יו יְכֻבָּֽד׃<BR>
<B>כז,יט</B> כַּ֭מַּיִם הַפָּנִ֣ים לַפָּנִ֑ים    כֵּ֤ן לֵֽב־הָ֝אָדָ֗ם לָֽאָדָֽם׃<BR>
<B>כז,כ</B> שְׁא֣וֹל וַֽ֭אֲבַדֹּה לֹ֣א תִשְׂבַּ֑עְנָה    וְעֵינֵ֥י הָֽ֝אָדָ֗ם לֹ֣א תִשְׂבַּֽעְנָה׃<BR>
<B>כז,כא</B> מַצְרֵ֣ף לַ֭כֶּסֶף וְכ֣וּר לַזָּהָ֑ב    וְ֝אִ֗ישׁ לְפִ֣י מַֽהֲלָלֽוֹ׃<BR>
<B>כז,כב</B> אִ֥ם תִּכְתּֽוֹשׁ־אֶת־הָאֱוִ֨יל ׀ בַּ֥מַּכְתֵּ֡שׁ בְּת֣וֹךְ הָֽ֭רִיפוֹת    בַּֽעֱלִ֑י<BR>לֹֽא־תָס֥וּר מֵֽ֝עָלָ֗יו    אִוַּלְתּֽוֹ׃<BR>
<B>כז,כג</B> יָדֹ֣עַ תֵּ֭דַע פְּנֵ֣י צֹאנֶ֑ךָ    שִׁ֥ית לִ֝בְּךָ֗ לַֽעֲדָרִֽים׃<BR>
<B>כז,כד</B> כִּ֤י לֹ֣א לְעוֹלָ֣ם חֹ֑סֶן    וְאִם־נֵ֝֗זֶר לְד֣וֹר דור (וָדֽוֹר)׃<BR>
<B>כז,כה</B> גָּלָ֣ה חָ֭צִיר וְנִרְאָה־דֶ֑שֶׁא    וְ֝נֶֽאֶסְפ֗וּ עִשְּׂב֥וֹת הָרִֽים׃<BR>
<B>כז,כו</B> כְּבָשִׂ֥ים לִלְבוּשֶׁ֑ךָ    וּמְחִ֥יר שָׂ֝דֶ֗ה עַתּוּדִֽים׃<BR>
<B>כז,כז</B> וְדֵ֤י ׀ חֲלֵ֬ב עִזִּ֗ים לְֽ֭לַחְמְךָ לְלֶ֣חֶם בֵּיתֶ֑ךָ    וְ֝חַיִּ֗ים לְנַֽעֲרוֹתֶֽיךָ׃<BR>
<B>כח,א</B> נָ֣סוּ וְאֵין־רֹדֵ֣ף רָשָׁ֑ע    וְ֝צַדִּיקִ֗ים כִּכְפִ֥יר יִבְטָֽח׃<BR>
<B>כח,ב</B> בְּפֶ֣שַֽׁע אֶ֭רֶץ רַבִּ֣ים שָׂרֶ֑יהָ    וּבְאָדָ֥ם מֵבִ֥ין יֹ֝דֵ֗עַ כֵּ֣ן יַֽאֲרִֽיךְ׃<BR>
<B>כח,ג</B> גֶּֽבֶר־רָ֭שׁ וְעֹשֵׁ֣ק דַּלִּ֑ים    מָטָ֥ר סֹ֝חֵ֗ף וְאֵ֣ין לָֽחֶם׃<BR>
<B>כח,ד</B> עֹֽזְבֵ֣י ת֭וֹרָה יְהַֽלְל֣וּ רָשָׁ֑ע    וְשֹֽׁמְרֵ֥י ת֝וֹרָ֗ה יִתְגָּ֥רוּ בָֽם׃<BR>
<B>כח,ה</B> אַנְשֵׁי־רָ֭ע לֹֽא־יָבִ֣ינוּ מִשְׁפָּ֑ט    וּמְבַקְשֵׁ֥י יְ֝הוָ֗ה יָבִ֥ינוּ כֹֽל׃<BR>
<B>כח,ו</B> טֽוֹב־רָ֭שׁ הוֹלֵ֣ךְ בְּתֻמּ֑וֹ    מֵֽעִקֵּ֥שׁ דְּ֝רָכַ֗יִם וְה֣וּא עָשִֽׁיר׃<BR>
<B>כח,ז</B> נוֹצֵ֣ר תּ֭וֹרָה בֵּ֣ן מֵבִ֑ין    וְרֹעֶ֥ה זֽ֝וֹלְלִ֗ים יַכְלִ֥ים אָבִֽיו׃<BR>
<B>כח,ח</B> מַרְבֶּ֣ה ה֭וֹנוֹ בְּנֶ֣שֶׁךְ ובתרבית (וְתַרְבִּ֑ית)    לְחוֹנֵ֖ן דַּלִּ֣ים יִקְבְּצֶֽנּוּ׃<BR>
<B>כח,ט</B> מֵסִ֣יר אָ֭זְנוֹ מִשְּׁמֹ֣עַ תּוֹרָ֑ה    גַּ֥ם תְּ֝פִלָּת֗וֹ תּֽוֹעֵבָֽה׃<BR>
<B>כח,י</B> מַשְׁגֶּ֤ה יְשָׁרִ֨ים ׀ בְּדֶ֥רֶךְ רָ֗ע בִּשְׁחוּת֥וֹ הֽוּא־יִפּ֑וֹל    וּ֝תְמִימִ֗ים יִנְחֲלוּ־טֽוֹב׃</P>

<P><B>כח,יא</B> חָכָ֣ם בְּ֭עֵינָיו אִ֣ישׁ עָשִׁ֑יר    וְדַ֖ל מֵבִ֣ין יַחְקְרֶֽנּוּ׃<BR>
<B>כח,יב</B> בַּֽעֲלֹ֣ץ צַ֭דִּיקִים רַבָּ֣ה תִפְאָ֑רֶת    וּבְק֥וּם רְ֝שָׁעִ֗ים יְחֻפַּ֥שׂ אָדָֽם׃<BR>
<B>כח,יג</B> מְכַסֶּ֣ה פְ֭שָׁעָיו לֹ֣א יַצְלִ֑יחַ    וּמוֹדֶ֖ה וְעֹזֵ֣ב יְרֻחָֽם׃<BR>
<B>כח,יד</B> אַשְׁרֵ֣י אָ֭דָם מְפַחֵ֣ד תָּמִ֑יד    וּמַקְשֶׁ֥ה לִ֝בּ֗וֹ יִפּ֥וֹל בְּרָעָֽה׃<BR>
<B>כח,טו</B> אֲֽרִי־נֹ֭הֵם וְדֹ֣ב שׁוֹקֵ֑ק    מוֹשֵׁ֥ל רָ֝שָׁ֗ע עַ֣ל עַם־דָּֽל׃<BR>
<B>כח,טז</B> נָגִ֗יד חֲסַ֣ר תְּ֭בוּנוֹת וְרַ֥ב מַֽעֲשַׁקּ֑וֹת    שנאי (שֹׂ֥נֵא) בֶ֝֗צַע יַֽאֲרִ֥יךְ יָמִֽים׃</P>

<P><B>כח,יז</B> אָ֭<SMALL>דָ</SMALL>ם עָשֻׁ֣ק בְּדַם־נָ֑פֶשׁ    עַד־בּ֥וֹר יָ֝נ֗וּס אַל־יִתְמְכוּ־בֽוֹ׃<BR>
<B>כח,יח</B> הוֹלֵ֣ךְ תָּ֭מִים יִוָּשֵׁ֑עַ    וְנֶעְקַ֥שׁ דְּ֝רָכַ֗יִם יִפּ֥וֹל בְּאֶחָֽת׃<BR>
<B>כח,יט</B> עֹבֵ֣ד אַ֭דְמָתוֹ יִֽשְׂבַּֽע־לָ֑חֶם    וּמְרַדֵּ֥ף רֵ֝יקִ֗ים יִֽשְׂבַּֽע־רִֽישׁ׃<BR>
<B>כח,כ</B> אִ֣ישׁ אֱ֭מוּנוֹת רַב־בְּרָכ֑וֹת    וְאָ֥ץ לְ֝הַֽעֲשִׁ֗יר לֹ֣א יִנָּקֶֽה׃<BR>
<B>כח,כא</B> הַֽכֵּר־פָּנִ֥ים לֹא־ט֑וֹב    וְעַל־פַּת־לֶ֝֗חֶם יִפְשַׁע־גָּֽבֶר׃<BR>
<B>כח,כב</B> נִ֥בְהָֽל לַה֗וֹן אִ֭ישׁ רַ֣ע עָ֑יִן    וְלֹֽא־יֵ֝דַ֗ע כִּי־חֶ֥סֶר יְבֹאֶֽנּוּ׃<BR>
<B>כח,כג</B> מ֘וֹכִ֤יחַ אָדָ֣ם אַֽ֭חֲרַי חֵ֣ן יִמְצָ֑א    מִֽמַּחֲלִ֥יק לָשֽׁוֹן׃<BR>
<B>כח,כד</B> גּוֹזֵ֤ל ׀ אָ֘בִ֤יו וְאִמּ֗וֹ וְאֹמֵ֥ר אֵֽין־פָּ֑שַׁע    חָבֵ֥ר ה֝֗וּא לְאִ֣ישׁ מַשְׁחִֽית׃<BR>
<B>כח,כה</B> רְחַב־נֶ֭פֶשׁ יְגָרֶ֣ה מָד֑וֹן    וּבֹטֵ֖חַ עַל־יְהוָ֣ה יְדֻשָּֽׁן׃<BR>
<B>כח,כו</B> בּוֹטֵ֣חַ בְּ֭לִבּוֹ ה֣וּא כְסִ֑יל    וְהוֹלֵ֥ךְ בְּ֝חָכְמָ֗ה ה֣וּא יִמָּלֵֽט׃<BR>
<B>כח,כז</B> נוֹתֵ֣ן לָ֭רָשׁ אֵ֣ין מַחְס֑וֹר    וּמַעְלִ֥ים עֵ֝ינָ֗יו רַב־מְאֵרֽוֹת׃<BR>
<B>כח,כח</B> בְּק֣וּם רְ֭שָׁעִים יִסָּתֵ֣ר אָדָ֑ם    וּ֝בְאָבְדָ֗ם יִרְבּ֥וּ צַדִּיקִֽים׃<BR>
<B>כט,א</B> אִ֣ישׁ תּֽ֭וֹכָחוֹת מַקְשֶׁה־עֹ֑רֶף    פֶּ֥תַע יִ֝שָּׁבֵ֗ר וְאֵ֣ין מַרְפֵּֽא׃<BR>
<B>כט,ב</B> בִּרְב֣וֹת צַ֭דִּיקִים יִשְׂמַ֣ח הָעָ֑ם    וּבִמְשֹׁ֥ל רָ֝שָׁ֗ע יֵאָ֥נַֽח עָֽם׃<BR>
<B>כט,ג</B> אִישׁ־אֹהֵ֣ב חָ֭כְמָה יְשַׂמַּ֣ח אָבִ֑יו    וְרֹעֶ֥ה ז֝וֹנ֗וֹת יְאַבֶּד־הֽוֹן׃<BR>
<B>כט,ד</B> מֶ֗לֶךְ בְּ֭מִשְׁפָּט יַֽעֲמִ֣יד אָ֑רֶץ    וְאִ֖ישׁ תְּרוּמ֣וֹת יֶֽהֶרְסֶֽנָּה׃<BR>
<B>כט,ה</B> גֶּ֭בֶר מַֽחֲלִ֣יק עַל־רֵעֵ֑הוּ    רֶ֝֗שֶׁת פּוֹרֵ֥שׂ עַל־פְּעָמָֽיו׃<BR>
<B>כט,ו</B> בְּפֶ֤שַֽׁע אִ֣ישׁ רָ֣ע מוֹקֵ֑שׁ    וְ֝צַדִּ֗יק יָר֥וּן וְשָׂמֵֽחַ׃<BR>
<B>כט,ז</B> יֹדֵ֣עַ צַ֭דִּיק דִּ֣ין דַּלִּ֑ים    רָ֝שָׁ֗ע לֹֽא־יָבִ֥ין דָּֽעַת׃<BR>
<B>כט,ח</B> אַנְשֵׁ֣י לָ֭צוֹן יָפִ֣יחוּ קִרְיָ֑ה    וַֽ֝חֲכָמִ֗ים יָשִׁ֥יבוּ אָֽף׃<BR>
<B>כט,ט</B> אִֽישׁ־חָכָ֗ם נִ֭שְׁפָּט אֶת־אִ֣ישׁ אֱוִ֑יל    וְרָגַ֥ז וְ֝שָׂחַ֗ק וְאֵ֣ין נָֽחַת׃<BR>
<B>כט,י</B> אַנְשֵׁ֣י דָ֭מִים יִשְׂנְאוּ־תָ֑ם    וִֽ֝ישָׁרִ֗ים יְבַקְשׁ֥וּ נַפְשֽׁוֹ׃<BR>
<B>כט,יא</B> כָּל־ר֭וּחוֹ יוֹצִ֣יא כְסִ֑יל    וְ֝חָכָ֗ם בְּאָח֥וֹר יְשַׁבְּחֶֽנָּה׃<BR>
<B>כט,יב</B> מֹ֭שֵׁל מַקְשִׁ֣יב עַל־דְּבַר־שָׁ֑קֶר    כָּֽל־מְשָׁרְתָ֥יו רְשָׁעִֽים׃<BR>
<B>כט,יג</B> רָ֤שׁ וְאִ֣ישׁ תְּכָכִ֣ים נִפְגָּ֑שׁוּ    מֵ֤אִיר עֵינֵ֖י שְׁנֵיהֶ֣ם יְהוָֽה׃<BR>
<B>כט,יד</B> מֶ֤לֶךְ שׁוֹפֵ֣ט בֶּֽאֱמֶ֣ת דַּלִּ֑ים    כִּ֝סְא֗וֹ לָעַ֥ד יִכּֽוֹן׃<BR>
<B>כט,טו</B> שֵׁ֣בֶט וְ֭תוֹכַחַת יִתֵּ֣ן חָכְמָ֑ה    וְנַ֥עַר מְ֝שֻׁלָּ֗ח מֵבִ֥ישׁ אִמּֽוֹ׃<BR>
<B>כט,טז</B> בִּרְב֣וֹת רְ֭שָׁעִים יִרְבֶּה־פָּ֑שַׁע    וְ֝צַדִּיקִ֗ים בְּֽמַפַּלְתָּ֥ם יִרְאֽוּ׃<BR>
<B>כט,יז</B> יַסֵּ֣ר בִּ֭נְךָ וִֽינִיחֶ֑ךָ    וְיִתֵּ֖ן מַֽעֲדַנִּ֣ים לְנַפְשֶֽׁךָ׃</P>

<P><B>כט,יח</B> בְּאֵ֣ין חָ֭זוֹן יִפָּ֣רַֽע עָ֑ם    וְשֹׁמֵ֖ר תּוֹרָ֣ה אַשְׁרֵֽהוּ׃<BR>
<B>כט,יט</B> בִּ֭דְבָרִים לֹֽא־יִוָּ֣סֶר עָ֑בֶד    כִּֽי־יָ֝בִ֗ין וְאֵ֣ין מַֽעֲנֶֽה׃<BR>
<B>כט,כ</B> חָזִ֗יתָ אִ֭ישׁ אָ֣ץ בִּדְבָרָ֑יו    תִּקְוָ֖ה לִכְסִ֣יל מִמֶּֽנּוּ׃<BR>
<B>כט,כא</B> מְפַנֵּ֣ק מִנֹּ֣עַר עַבְדּ֑וֹ    וְ֝אַֽחֲרִית֗וֹ יִֽהְיֶ֥ה מָנֽוֹן׃<BR>
<B>כט,כב</B> אִֽישׁ־אַ֭ף יְגָרֶ֣ה מָד֑וֹן    וּבַ֖עַל חֵמָ֣ה רַב־פָּֽשַׁע׃<BR>
<B>כט,כג</B> גַּֽאֲוַ֣ת אָ֭דָם תַּשְׁפִּילֶ֑נּוּ    וּשְׁפַל־ר֝֗וּחַ יִתְמֹ֥ךְ כָּבֽוֹד׃<BR>
<B>כט,כד</B> חוֹלֵ֣ק עִם־גַּ֭נָּב שׂוֹנֵ֣א נַפְשׁ֑וֹ    אָלָ֥ה יִ֝שְׁמַ֗ע וְלֹ֣א יַגִּֽיד׃<BR>
<B>כט,כה</B> חֶרְדַּ֣ת אָ֭דָם יִתֵּ֣ן מוֹקֵ֑שׁ    וּבוֹטֵ֖חַ בַּֽיהוָ֣ה יְשֻׂגָּֽב׃<BR>
<B>כט,כו</B> רַ֭בִּים מְבַקְשִׁ֣ים פְּנֵי־מוֹשֵׁ֑ל    וּ֝מֵֽיְהוָ֗ה מִשְׁפַּט־אִֽישׁ׃<BR>
<B>כט,כז</B> תּֽוֹעֲבַ֣ת צַ֭דִּיקִים אִ֣ישׁ עָ֑וֶל    וְתֽוֹעֲבַ֖ת רָשָׁ֣ע יְשַׁר־דָּֽרֶךְ׃</P>

<P><B>ל,א</B> דִּבְרֵ֤י ׀ אָג֥וּר בִּן־יָקֶ֗ה הַמַּ֫שָּׂ֥א    נְאֻ֣ם הַ֭גֶּבֶר לְאִֽיתִיאֵ֑ל לְאִ֖יתִיאֵ֣ל וְאֻכָֽל׃<BR>
<B>ל,ב</B> כִּ֤י בַ֣עַר אָֽנֹכִ֣י מֵאִ֑ישׁ    וְלֹֽא־בִינַ֖ת אָדָ֣ם לִֽי׃<BR>
<B>ל,ג</B> וְלֹֽא־לָמַ֥דְתִּי חָכְמָ֑ה    וְדַ֖עַת קְדֹשִׁ֣ים אֵדָֽע׃<BR>
<B>ל,ד</B> מִ֤י עָלָֽה־שָׁמַ֨יִם ׀    וַיֵּרַ֡ד<BR>מִ֤י אָֽסַף־ר֨וּחַ ׀ בְּחָפְנָ֡יו    מִ֤י צָֽרַר־מַ֨יִם ׀ בַּשִּׂמְלָ֗ה <BR>מִ֭י    הֵקִ֣ים כָּל־אַפְסֵי־אָ֑רֶץ<BR>מַה־שְּׁמ֥וֹ וּמַֽה־שֶּׁם־בְּ֝נ֗וֹ    כִּ֣י תֵדָֽע׃<BR>
<B>ל,ה</B> כָּל־אִמְרַ֣ת אֱל֣וֹהַּ צְרוּפָ֑ה    מָגֵ֥ן ה֝֗וּא לַֽחֹסִ֥ים בּֽוֹ׃<BR>
<B>ל,ו</B> אַל־תּ֥וֹסְףְּ עַל־דְּבָרָ֑יו    פֶּן־יוֹכִ֖יחַ בְּךָ֣ וְנִכְזָֽבְתָּ׃</P>

<P><B>ל,ז</B> שְׁ֭תַּיִם שָׁאַ֣לְתִּי מֵֽאִתָּ֑ךְ    אַל־תִּמְנַ֥ע מִ֝מֶּ֗נִּי בְּטֶ֣רֶם אָמֽוּת׃<BR>
<B>ל,ח</B> שָׁ֤וְא ׀ וּֽדְבַר־כָּזָ֡ב הַרְחֵ֬ק מִמֶּ֗נִּי    רֵ֣אשׁ וָ֭עֹשֶׁר אַל־תִּֽתֶּן־לִ֑י<BR>הַ֝טְרִיפֵ֗נִי    לֶ֣חֶם חֻקִּֽי׃<BR>
<B>ל,ט</B> פֶּ֥ן אֶשְׂבַּ֨ע ׀ וְכִחַשְׁתִּי֮    וְאָמַ֗רְתִּי מִ֥י יְה֫וָ֥ה<BR>וּפֶֽן־אִוָּרֵ֥שׁ וְגָנַ֑בְתִּי    וְ֝תָפַ֗שְׂתִּי שֵׁ֣ם אֱלֹהָֽי׃</P>

<P><B>ל,י</B> אַל־תַּלְשֵׁ֣ן עֶ֭בֶד אֶל־אֲדֹנָ֑ו    פֶּֽן־יְקַלֶּלְךָ֥ וְאָשָֽׁמְתָּ׃<BR>
<B>ל,יא</B> דּ֭וֹר אָבִ֣יו יְקַלֵּ֑ל    וְאֶת־אִ֝מּ֗וֹ לֹ֣א יְבָרֵֽךְ׃<BR>
<B>ל,יב</B> דּ֭וֹר טָה֣וֹר בְּעֵינָ֑יו    וּ֝מִצֹּֽאָת֗וֹ לֹ֣א רֻחָֽץ׃<BR>
<B>ל,יג</B> דּ֭וֹר מָֽה־רָמ֣וּ עֵינָ֑יו    וְ֝עַפְעַפָּ֗יו יִנָּשֵֽׂאוּ׃<BR>
<B>ל,יד</B> דּ֤וֹר ׀ חֲרָב֣וֹת שִׁנָּיו֮    וּֽמַאֲכָל֪וֹת מְֽתַלְּעֹ֫תָ֥יו<BR>לֶֽאֱכֹ֣ל עֲנִיִּ֣ים מֵאֶ֑רֶץ    וְ֝אֶבְיוֹנִ֗ים מֵֽאָדָֽם׃<BR>
<B>ל,טו</B> לַ֥עֲלוּקָ֨ה ׀ שְׁתֵּ֥י בָנוֹת֮    הַ֤<SMALL>ב</SMALL> ׀ הַ֥ב<BR>שָׁל֣וֹשׁ הֵ֭נָּה לֹ֣א תִשְׂבַּ֑עְנָה    אַ֝רְבַּ֗ע לֹא־אָ֥מְרוּ הֽוֹן׃<BR>
<B>ל,טז</B> שְׁאוֹל֮ וְעֹ֪צֶ֫ר רָ֥חַם    אֶ֭רֶץ לֹא־שָׂ֣בְעָה מַּ֑יִם וְ֝אֵ֗שׁ לֹא־אָ֥מְרָה הֽוֹן׃<BR>
<B>ל,יז</B> עַ֤יִן ׀ תִּ֥לְעַ֣ג לְאָב֮    וְתָבֻ֪ז לִֽיקְּהַ֫ת אֵ֥ם<BR>יִקְּר֥וּהָ עֹֽרְבֵי־נַ֑חַל    וְֽיֹאכְל֥וּהָ בְנֵי־נָֽשֶׁר׃</P>

<P><B>ל,יח</B> שְׁלֹשָׁ֣ה הֵ֭מָּה נִפְלְא֣וּ מִמֶּ֑נִּי    וארבע (וְ֝אַרְבָּעָ֗ה) לֹ֣א יְדַעְתִּֽים׃<BR>
<B>ל,יט</B> דֶּ֤רֶךְ הַנֶּ֨שֶׁר ׀ בַּשָּׁמַיִם֮    דֶּ֥רֶךְ נָחָ֗שׁ עֲלֵ֫י צ֥וּר<BR>דֶּֽרֶךְ־אֳנִיָּ֥ה בְלֶב־יָ֑ם    וְדֶ֖רֶךְ גֶּ֣בֶר בְּעַלְמָֽה׃<BR>
<B>ל,כ</B> כֵּ֤ן ׀ דֶּ֥רֶךְ אִשָּׁ֗ה    מְנָ֫אָ֥פֶת<BR>אָֽ֭כְלָה וּמָ֣חֲתָה פִ֑יהָ    וְ֝אָֽמְרָ֗ה לֹֽא־פָעַ֥לְתִּי אָֽוֶן׃</P>

<P><B>ל,כא</B> תַּ֣חַת שָׁ֭לוֹשׁ רָ֣גְזָה אֶ֑רֶץ    וְתַ֥חַת אַ֝רְבַּ֗ע לֹֽא־תוּכַ֥ל שְׂאֵֽת׃<BR>
<B>ל,כב</B> תַּֽחַת־עֶ֭בֶד כִּ֣י יִמְל֑וֹךְ    וְ֝נָבָ֗ל כִּ֣י יִֽשְׂבַּֽע־לָֽחֶם׃<BR>
<B>ל,כג</B> תַּ֣חַת שְׂ֭נוּאָה כִּ֣י תִבָּעֵ֑ל    וְ֝שִׁפְחָ֗ה כִּֽי־תִירַ֥שׁ גְּבִרְתָּֽהּ׃</P>

<P><B>ל,כד</B> אַרְבָּ֣עָה הֵ֭ם קְטַנֵּי־אָ֑רֶץ    וְ֝הֵ֗מָּה חֲכָמִ֥ים מְחֻכָּמִֽים׃<BR>
<B>ל,כה</B> הַ֭נְּמָלִים עַ֣ם לֹא־עָ֑ז    וַיָּכִ֖ינוּ בַקַּ֣יִץ לַחְמָֽם׃<BR>
<B>ל,כו</B> שְׁ֭פַנִּים עַ֣ם לֹֽא־עָצ֑וּם    וַיָּשִׂ֖ימוּ בַסֶּ֣לַע בֵּיתָֽם׃<BR>
<B>ל,כז</B> מֶ֭לֶךְ אֵ֣ין לָֽאַרְבֶּ֑ה    וַיֵּצֵ֖א חֹצֵ֣ץ כֻּלּֽוֹ׃<BR>
<B>ל,כח</B> שְׂ֭מָמִית בְּיָדַ֣יִם תְּתַפֵּ֑שׂ    וְ֝הִ֗יא בְּהֵ֣יכְלֵי מֶֽלֶךְ׃</P>

<P><B>ל,כט</B> שְׁלֹשָׁ֣ה הֵ֭מָּה מֵיטִ֣יבֵי צָ֑עַד    וְ֝אַרְבָּעָ֗ה מֵיטִ֥בֵי לָֽכֶת׃<BR>
<B>ל,ל</B> לַ֭יִשׁ גִּבּ֣וֹר בַּבְּהֵמָ֑ה    וְלֹֽא־יָ֝שׁ֗וּב מִפְּנֵי־כֹֽל׃<BR>
<B>ל,לא</B> זַרְזִ֣יר מָתְנַ֣יִם אוֹ־תָ֑יִשׁ    וּ֝מֶ֗לֶךְ אַלְק֥וּם עִמּֽוֹ׃<BR>
<B>ל,לב</B> אִם־נָבַ֥לְתָּ בְהִתְנַשֵּׂ֑א    וְאִם־זַ֝מּ֗וֹתָ יָ֣ד לְפֶֽה׃<BR>
<B>ל,לג</B> כִּ֤י מִ֪יץ חָלָ֡ב י֘וֹצִ֤יא חֶמְאָ֗ה    וּֽמִיץ־אַ֭ף י֣וֹצִיא דָ֑ם<BR>וּמִ֥יץ אַ֝פַּ֗יִם    י֣וֹצִיא רִֽיב׃</P>

<P><B>לא,א</B> דִּ֭בְרֵי לְמוּאֵ֣ל מֶ֑לֶךְ    מַ֝שָּׂ֗א אֲֽשֶׁר־יִסְּרַ֥תּוּ אִמּֽוֹ׃<BR>
<B>לא,ב</B> מַה־בְּ֭רִי וּמַֽה־בַּר־בִּטְנִ֑י    וּ֝מֶ֗ה בַּר־נְדָרָֽי׃<BR>
<B>לא,ג</B> אַל־תִּתֵּ֣ן לַנָּשִׁ֣ים חֵילֶ֑ךָ    וּ֝דְרָכֶ֗יךָ לַֽמְח֥וֹת מְלָכִֽין׃<BR>
<B>לא,ד</B> אַ֤ל לַֽמְלָכִ֨ים ׀ לְֽמוֹאֵ֗ל אַ֣ל לַֽמְלָכִ֣ים שְׁתוֹ־יָ֑יִן    וּ֝לְרֽוֹזְנִ֗ים או (אֵ֣י) שֵׁכָֽר׃<BR>
<B>לא,ה</B> פֶּן־יִ֭שְׁתֶּה וְיִשְׁכַּ֣ח מְחֻקָּ֑ק    וִֽ֝ישַׁנֶּ֗ה דִּ֣ין כָּל־בְּנֵי־עֹֽנִי׃<BR>
<B>לא,ו</B> תְּנֽוּ־שֵׁכָ֣ר לְאוֹבֵ֑ד    וְ֝יַ֗יִן לְמָ֣רֵי נָֽפֶשׁ׃<BR>
<B>לא,ז</B> יִ֭שְׁתֶּה וְיִשְׁכַּ֣ח רִישׁ֑וֹ    וַֽ֝עֲמָל֗וֹ לֹ֣א יִזְכָּר־עֽוֹד׃</P>

<P><B>לא,ח</B> פְּתַח־פִּ֥יךָ לְאִלֵּ֑ם    אֶל־דִּ֝֗ין כָּל־בְּנֵ֥י חֲלֽוֹף׃<BR>
<B>לא,ט</B> פְּתַח־פִּ֥יךָ שְׁפָט־צֶ֑דֶק    וְ֝דִ֗ין עָנִ֥י וְאֶבְיֽוֹן׃</P>

<P><B>לא,י</B> אֵֽשֶׁת־חַ֭יִל מִ֣י יִמְצָ֑א    וְרָחֹ֖ק מִפְּנִינִ֣ים מִכְרָֽהּ׃<BR>
<B>לא,יא</B> בָּ֣טַח בָּ֭הּ לֵ֣ב בַּעְלָ֑הּ    וְ֝שָׁלָ֗ל לֹ֣א יֶחְסָֽר׃<BR>
<B>לא,יב</B> גְּמָלַ֣תְהוּ ט֣וֹב וְלֹא־רָ֑ע    כֹּ֝֗ל יְמֵ֣י חַיֶּֽיהָ׃<BR>
<B>לא,יג</B> דָּֽ֭רְשָׁה צֶ֣מֶר וּפִשְׁתִּ֑ים    וַ֝תַּ֗עַשׂ בְּחֵ֣פֶץ כַּפֶּֽיהָ׃<BR>
<B>לא,יד</B> הָֽ֭יְתָה כָּֽאֳנִיּ֣וֹת סוֹחֵ֑ר    מִ֝מֶּרְחָ֗ק תָּבִ֥יא לַחְמָֽהּ׃<BR>
<B>לא,טו</B> וַתָּ֤קָם ׀ בְּע֬וֹד לַ֗יְלָה וַתִּתֵּ֣ן טֶ֣רֶף לְבֵיתָ֑הּ    וְ֝חֹ֗ק לְנַֽעֲרֹתֶֽיהָ׃<BR>
<B>לא,טז</B> זָֽמְמָ֣ה שָׂ֭דֶה וַתִּקָּחֵ֑הוּ    מִפְּרִ֥י כַ֝פֶּ֗יהָ נטע (נָ֣טְעָה) כָּֽרֶם׃<BR>
<B>לא,יז</B> חָֽגְרָ֣ה בְע֣וֹז מָתְנֶ֑יהָ    וַ֝תְּאַמֵּ֗ץ זְרֽוֹעֹתֶֽיהָ׃<BR>
<B>לא,יח</B> טָֽ֭עֲמָה כִּי־ט֣וֹב סַחְרָ֑הּ    לֹֽא־יִכְבֶּ֖ה בליל (בַלַּ֣יְלָה) נֵרָֽהּ׃<BR>
<B>לא,יט</B> יָ֭דֶיהָ שִׁלְּחָ֣ה בַכִּישׁ֑וֹר    וְ֝כַפֶּ֗יהָ תָּ֣מְכוּ פָֽלֶךְ׃<BR>
<B>לא,כ</B> כַּ֭פָּהּ פָּֽרְשָׂ֣ה לֶֽעָנִ֑י    וְ֝יָדֶ֗יהָ שִׁלְּחָ֥ה לָֽאֶבְיֽוֹן׃<BR>
<B>לא,כא</B> לֹֽא־תִירָ֣א לְבֵיתָ֣הּ מִשָּׁ֑לֶג    כִּ֥י כָל־בֵּ֝יתָ֗הּ לָבֻ֥שׁ שָׁנִֽים׃<BR>
<B>לא,כב</B> מַרְבַדִּ֥ים עָֽשְׂתָה־לָּ֑הּ    שֵׁ֖שׁ וְאַרְגָּמָ֣ן לְבוּשָֽׁהּ׃<BR>
<B>לא,כג</B> נוֹדָ֣ע בַּשְּׁעָרִ֣ים בַּעְלָ֑הּ    בְּ֝שִׁבְתּ֗וֹ עִם־זִקְנֵי־אָֽרֶץ׃<BR>
<B>לא,כד</B> סָדִ֣ין עָֽ֭שְׂתָה וַתִּמְכֹּ֑ר    וַֽ֝חֲג֗וֹר נָֽתְנָ֥ה לַֽכְּנַעֲנִֽי׃<BR>
<B>לא,כה</B> עֹז־וְהָדָ֥ר לְבוּשָׁ֑הּ    וַ֝תִּשְׂחַ֗ק לְי֣וֹם אַֽחֲרֽוֹן׃<BR>
<B>לא,כו</B> פִּ֭יהָ פָּֽתְחָ֣ה בְחָכְמָ֑ה    וְת֥וֹרַת חֶ֝֗סֶד עַל־לְשׁוֹנָֽהּ׃<BR>
<B>לא,כז</B> צֽ֭וֹפִיָּה הילכת (הֲלִיכ֣וֹת) בֵּיתָ֑הּ    וְלֶ֥חֶם עַ֝צְל֗וּת לֹ֣א תֹאכֵֽל׃<BR>
<B>לא,כח</B> קָ֣מוּ בָ֭נֶיהָ וַֽיְאַשְּׁר֑וּהָ    בַּ֝עְלָ֗הּ וַֽיְהַלְלָֽהּ׃<BR>
<B>לא,כט</B> רַבּ֣וֹת בָּ֭נוֹת עָ֣שׂוּ חָ֑יִל    וְ֝אַ֗תְּ עָלִ֥ית עַל־כֻּלָּֽנָה׃<BR>
<B>לא,ל</B> שֶׁ֣קֶר הַ֭חֵן וְהֶ֣בֶל הַיֹּ֑פִי    אִשָּׁ֥ה יִרְאַת־יְ֝הוָ֗ה הִ֣יא תִתְהַלָּֽל׃<BR>
<B>לא,לא</B> תְּנוּ־לָ֭הּ מִפְּרִ֣י יָדֶ֑יהָ    וִיהַֽלְל֖וּהָ בַשְּׁעָרִ֣ים מַֽעֲשֶֽׂיהָ׃ {ש}</P>
</BODY></HTML>
