<!DOCTYPE HTML PUBLIC "-//W3C//DTD HTML 4.01 Transitional//EN">
<HTML LANG=HE DIR=RTL>
<HEAD>
<META HTTP-EQUIV="Content-Type" CONTENT="text/html; CHARSET=utf-8">
<!--Copyright 2012 Mechon Mamre, 12 Hayyim Vital, Jerusalem-->
<LINK REL="stylesheet" HREF="c.css" TYPE="text/css">
<TITLE>תנ"ך - שופטים פרק ב</TITLE>
<SCRIPT TYPE="text/javascript" SRC="um.js"></SCRIPT>
</HEAD>
<BODY>
<HR>
<P CLASS=s>
<A HREF="c0.htm">תנ"ך</A> -
שופטים - פרק
<A HREF="c0701.htm">א</A>
ב
<A HREF="c0703.htm">ג</A>
<A HREF="c0704.htm">ד</A>
<A HREF="c0705.htm">ה</A>
<A HREF="c0706.htm">ו</A>
<A HREF="c0707.htm">ז</A>
<A HREF="c0708.htm">ח</A>
<A HREF="c0709.htm">ט</A>
<A HREF="c0710.htm">י</A>
<A HREF="c0711.htm">יא</A>
<A HREF="c0712.htm">יב</A>
<A HREF="c0713.htm">יג</A>
<A HREF="c0714.htm">יד</A>
<A HREF="c0715.htm">טו</A>
<A HREF="c0716.htm">טז</A>
<A HREF="c0717.htm">יז</A>
<A HREF="c0718.htm">יח</A>
<A HREF="c0719.htm">יט</A>
<A HREF="c0720.htm">כ</A>
<A HREF="c0721.htm">כא</A>
</P>
<HR>

<H1>שופטים פרק ב</H1>

<A NAME="1"> </A>
<P><B>א</B> וַיַּ֧עַל מַלְאַךְ־יְהוָ֛ה מִן־הַגִּלְגָּ֖ל אֶל־הַבֹּכִ֑ים {פ}<BR>וַיֹּאמֶר֩ אַֽעֲלֶ֨ה אֶתְכֶ֜ם מִמִּצְרַ֗יִם וָֽאָבִ֤יא אֶתְכֶם֙ אֶל־הָאָ֗רֶץ אֲשֶׁ֤ר נִשְׁבַּ֨עְתִּי֙ לַאֲבֹ֣תֵיכֶ֔ם וָֽאֹמַ֕ר לֹֽא־אָפֵ֧ר בְּרִיתִ֛י אִתְּכֶ֖ם לְעוֹלָֽם׃
<A NAME="2"> </A>
<B>ב</B> וְאַתֶּ֗ם לֹֽא־תִכְרְת֤וּ בְרִית֙ לְיֽוֹשְׁבֵי֙ הָאָ֣רֶץ הַזֹּ֔את מִזְבְּחֽוֹתֵיהֶ֖ם תִּתֹּצ֑וּן וְלֹֽא־שְׁמַעְתֶּ֥ם בְּקוֹלִ֖י מַה־זֹּ֥את עֲשִׂיתֶֽם׃
<A NAME="3"> </A>
<B>ג</B> וְגַ֣ם אָמַ֔רְתִּי לֹֽא־אֲגָרֵ֥שׁ אוֹתָ֖ם מִפְּנֵיכֶ֑ם וְהָי֤וּ לָכֶם֙ לְצִדִּ֔ים וֵאלֹ֣הֵיהֶ֔ם יִֽהְי֥וּ לָכֶ֖ם לְמוֹקֵֽשׁ׃
<A NAME="4"> </A>
<B>ד</B> וַיְהִ֗י כְּדַבֵּ֞ר מַלְאַ֤ךְ יְהוָה֙ אֶת־הַדְּבָרִ֣ים הָאֵ֔לֶּה אֶֽל־כָּל־בְּנֵ֖י יִשְׂרָאֵ֑ל וַיִּשְׂא֥וּ הָעָ֛ם אֶת־קוֹלָ֖ם וַיִּבְכּֽוּ׃
<A NAME="5"> </A>
<B>ה</B> וַֽיִּקְרְא֛וּ שֵֽׁם־הַמָּק֥וֹם הַה֖וּא בֹּכִ֑ים וַיִּזְבְּחוּ־שָׁ֖ם לַֽיהוָֽה׃ {פ}<BR>
<A NAME="6"> </A>
<B>ו</B> וַיְשַׁלַּ֥ח יְהוֹשֻׁ֖עַ אֶת־הָעָ֑ם וַיֵּֽלְכ֧וּ בְנֵֽי־יִשְׂרָאֵ֛ל אִ֥ישׁ לְנַֽחֲלָת֖וֹ לָרֶ֥שֶׁת אֶת־הָאָֽרֶץ׃
<A NAME="7"> </A>
<B>ז</B> וַיַּֽעַבְד֤וּ הָעָם֙ אֶת־יְהוָ֔ה כֹּ֖ל יְמֵ֣י יְהוֹשֻׁ֑עַ וְכֹ֣ל ׀ יְמֵ֣י הַזְּקֵנִ֗ים אֲשֶׁ֨ר הֶֽאֱרִ֤יכוּ יָמִים֙ אַֽחֲרֵ֣י יְהוֹשׁ֔וּעַ אֲשֶׁ֣ר רָא֗וּ אֵ֣ת כָּל־מַֽעֲשֵׂ֤ה יְהוָה֙ הַגָּד֔וֹל אֲשֶׁ֥ר עָשָׂ֖ה לְיִשְׂרָאֵֽל׃
<A NAME="8"> </A>
<B>ח</B> וַיָּ֛מָת יְהוֹשֻׁ֥עַ בִּן־נ֖וּן עֶ֣בֶד יְהוָ֑ה בֶּן־מֵאָ֥ה וָעֶ֖שֶׂר שָׁנִֽים׃
<A NAME="9"> </A>
<B>ט</B> וַיִּקְבְּר֤וּ אוֹתוֹ֙ בִּגְב֣וּל נַֽחֲלָת֔וֹ בְּתִמְנַת־חֶ֖רֶס בְּהַ֣ר אֶפְרָ֑יִם מִצְּפ֖וֹן לְהַר־גָּֽעַשׁ׃
<A NAME="10"> </A>
<B>י</B> וְגַם֙ כָּל־הַדּ֣וֹר הַה֔וּא נֶֽאֶסְפ֖וּ אֶל־אֲבוֹתָ֑יו וַיָּקָם֩ דּ֨וֹר אַחֵ֜ר אַֽחֲרֵיהֶ֗ם אֲשֶׁ֤ר לֹא־יָֽדְעוּ֙ אֶת־יְהוָ֔ה וְגַם֙ אֶת־הַֽמַּעֲשֶׂ֔ה אֲשֶׁ֥ר עָשָׂ֖ה לְיִשְׂרָאֵֽל׃ {פ}<BR>
<A NAME="11"> </A>
<B>יא</B> וַיַּֽעֲשׂ֧וּ בְנֵֽי־יִשְׂרָאֵ֛ל אֶת־הָרַ֖ע בְּעֵינֵ֣י יְהוָ֑ה וַיַּֽעַבְד֖וּ אֶת־הַבְּעָלִֽים׃
<A NAME="12"> </A>
<B>יב</B> וַיַּֽעַזְב֞וּ אֶת־יְהוָ֣ה ׀ אֱלֹהֵ֣י אֲבוֹתָ֗ם הַמּוֹצִ֣יא אוֹתָם֮ מֵאֶ֣רֶץ מִצְרַיִם֒ וַיֵּֽלְכ֞וּ אַֽחֲרֵ֣י ׀ אֱלֹהִ֣ים אֲחֵרִ֗ים מֵֽאֱלֹהֵ֤י הָֽעַמִּים֙ אֲשֶׁר֙ סְבִיב֣וֹתֵיהֶ֔ם וַיִּֽשְׁתַּחֲו֖וּ לָהֶ֑ם וַיַּכְעִ֖סוּ אֶת־יְהוָֽה׃
<A NAME="13"> </A>
<B>יג</B> וַיַּֽעַזְב֖וּ אֶת־יְהוָ֑ה וַיַּֽעַבְד֥וּ לַבַּ֖עַל וְלָֽעַשְׁתָּרֽוֹת׃
<A NAME="14"> </A>
<B>יד</B> וַיִּֽחַר־אַ֤ף יְהוָה֙ בְּיִשְׂרָאֵ֔ל וַֽיִּתְּנֵם֙ בְּיַד־שֹׁסִ֔ים וַיָּשֹׁ֖סּוּ אוֹתָ֑ם וַֽיִּמְכְּרֵ֞ם בְּיַ֤ד אֽוֹיְבֵיהֶם֙ מִסָּבִ֔יב וְלֹֽא־יָכְל֣וּ ע֔וֹד לַֽעֲמֹ֖ד לִפְנֵ֥י אֽוֹיְבֵיהֶֽם׃
<A NAME="15"> </A>
<B>טו</B> בְּכֹ֣ל ׀ אֲשֶׁ֣ר יָֽצְא֗וּ יַד־יְהוָה֙ הָֽיְתָה־בָּ֣ם לְרָעָ֔ה כַּֽאֲשֶׁר֙ דִּבֶּ֣ר יְהוָ֔ה וְכַֽאֲשֶׁ֛ר נִשְׁבַּ֥ע יְהוָ֖ה לָהֶ֑ם וַיֵּ֥צֶר לָהֶ֖ם מְאֹֽד׃
<A NAME="16"> </A>
<B>טז</B> וַיָּ֥קֶם יְהוָ֖ה שֹֽׁפְטִ֑ים וַיּ֣וֹשִׁיע֔וּם מִיַּ֖ד שֹֽׁסֵיהֶֽם׃
<A NAME="17"> </A>
<B>יז</B> וְגַ֤ם אֶל־שֹֽׁפְטֵיהֶם֙ לֹ֣א שָׁמֵ֔עוּ כִּ֣י זָנ֗וּ אַֽחֲרֵי֙ אֱלֹהִ֣ים אֲחֵרִ֔ים וַיִּֽשְׁתַּחֲו֖וּ לָהֶ֑ם סָ֣רוּ מַהֵ֗ר מִן־הַדֶּ֜רֶךְ אֲשֶׁ֨ר הָֽלְכ֧וּ אֲבוֹתָ֛ם לִשְׁמֹ֥עַ מִצְו‍ֹת־יְהוָ֖ה לֹא־עָ֥שׂוּ כֵֽן׃
<A NAME="18"> </A>
<B>יח</B> וְכִֽי־הֵקִ֨ים יְהוָ֥ה ׀ לָהֶם֮ שֹֽׁפְטִים֒ וְהָיָ֤ה יְהוָה֙ עִם־הַשֹּׁפֵ֔ט וְהֽוֹשִׁיעָם֙ מִיַּ֣ד אֹֽיְבֵיהֶ֔ם כֹּ֖ל יְמֵ֣י הַשּׁוֹפֵ֑ט כִּֽי־יִנָּחֵ֤ם יְהוָה֙ מִנַּֽאֲקָתָ֔ם מִפְּנֵ֥י לֹֽחֲצֵיהֶ֖ם וְדֹֽחֲקֵיהֶֽם׃
<A NAME="19"> </A>
<B>יט</B> וְהָיָ֣ה ׀ בְּמ֣וֹת הַשּׁוֹפֵ֗ט יָשֻׁ֨בוּ֙ וְהִשְׁחִ֣יתוּ מֵֽאֲבוֹתָ֔ם לָלֶ֗כֶת אַֽחֲרֵי֙ אֱלֹהִ֣ים אֲחֵרִ֔ים לְעָבְדָ֖ם וּלְהִשְׁתַּֽחֲו֣‍ֹת לָהֶ֑ם לֹ֤א הִפִּ֨ילוּ֙ מִמַּ֣עַלְלֵיהֶ֔ם וּמִדַּרְכָּ֖ם הַקָּשָֽׁה׃
<A NAME="20"> </A>
<B>כ</B> וַיִּֽחַר־אַ֥ף יְהוָ֖ה בְּיִשְׂרָאֵ֑ל וַיֹּ֗אמֶר יַעַן֩ אֲשֶׁ֨ר עָֽבְר֜וּ הַגּ֣וֹי הַזֶּ֗ה אֶת־בְּרִיתִי֙ אֲשֶׁ֣ר צִוִּ֣יתִי אֶת־אֲבוֹתָ֔ם וְלֹ֥א שָֽׁמְע֖וּ לְקוֹלִֽי׃
<A NAME="21"> </A>
<B>כא</B> גַּם־אֲנִי֙ לֹ֣א אוֹסִ֔יף לְהוֹרִ֥ישׁ אִ֖ישׁ מִפְּנֵיהֶ֑ם מִן־הַגּוֹיִ֛ם אֲשֶׁר־עָזַ֥ב יְהוֹשֻׁ֖עַ וַיָּמֹֽת׃
<A NAME="22"> </A>
<B>כב</B> לְמַ֛עַן נַסּ֥וֹת בָּ֖ם אֶת־יִשְׂרָאֵ֑ל הֲשֹֽׁמְרִ֣ים הֵם֩ אֶת־דֶּ֨רֶךְ יְהוָ֜ה לָלֶ֣כֶת בָּ֗ם כַּֽאֲשֶׁ֛ר שָֽׁמְר֥וּ אֲבוֹתָ֖ם אִם־לֹֽא׃
<A NAME="23"> </A>
<B>כג</B> וַיַּנַּ֤ח יְהוָה֙ אֶת־הַגּוֹיִ֣ם הָאֵ֔לֶּה לְבִלְתִּ֥י הֽוֹרִישָׁ֖ם מַהֵ֑ר וְלֹ֥א נְתָנָ֖ם בְּיַד־יְהוֹשֻֽׁעַ׃ {פ}</P>

<HR>
<P CLASS=s>
<A HREF="c0.htm">תנ"ך</A> -
שופטים - פרק
<A HREF="c0701.htm">א</A>
ב
<A HREF="c0703.htm">ג</A>
<A HREF="c0704.htm">ד</A>
<A HREF="c0705.htm">ה</A>
<A HREF="c0706.htm">ו</A>
<A HREF="c0707.htm">ז</A>
<A HREF="c0708.htm">ח</A>
<A HREF="c0709.htm">ט</A>
<A HREF="c0710.htm">י</A>
<A HREF="c0711.htm">יא</A>
<A HREF="c0712.htm">יב</A>
<A HREF="c0713.htm">יג</A>
<A HREF="c0714.htm">יד</A>
<A HREF="c0715.htm">טו</A>
<A HREF="c0716.htm">טז</A>
<A HREF="c0717.htm">יז</A>
<A HREF="c0718.htm">יח</A>
<A HREF="c0719.htm">יט</A>
<A HREF="c0720.htm">כ</A>
<A HREF="c0721.htm">כא</A>
</P>
<HR>
<P CLASS=m>יש לך שאלה או הערה?  <SCRIPT TYPE="text/javascript">email('c0702')</SCRIPT></P>
</BODY></HTML>
