<!DOCTYPE HTML PUBLIC "-//W3C//DTD HTML 4.01 Transitional//EN">
<HTML LANG=HE DIR=RTL>
<HEAD>
<META HTTP-EQUIV="Content-Type" CONTENT="text/html; CHARSET=utf-8">
<!--Copyright 2012 Mechon Mamre, 12 Hayyim Vital, Jerusalem-->
<LINK REL="stylesheet" HREF="cs.css" TYPE="text/css">
<TITLE>תנ"ך - משלי פרק ג</TITLE>
<SCRIPT TYPE="text/javascript" SRC="um.js"></SCRIPT>
</HEAD>
<BODY>
<HR>
<P CLASS=s>
<A HREF="c0.htm">תנ"ך</A> -
משלי - פרק
<A HREF="c2801.htm">א</A>
<A HREF="c2802.htm">ב</A>
ג
<A HREF="c2804.htm">ד</A>
<A HREF="c2805.htm">ה</A>
<A HREF="c2806.htm">ו</A>
<A HREF="c2807.htm">ז</A>
<A HREF="c2808.htm">ח</A>
<A HREF="c2809.htm">ט</A>
<A HREF="c2810.htm">י</A>
<A HREF="c2811.htm">יא</A>
<A HREF="c2812.htm">יב</A>
<A HREF="c2813.htm">יג</A>
<A HREF="c2814.htm">יד</A>
<A HREF="c2815.htm">טו</A>
<A HREF="c2816.htm">טז</A>
<A HREF="c2817.htm">יז</A>
<A HREF="c2818.htm">יח</A>
<A HREF="c2819.htm">יט</A>
<A HREF="c2820.htm">כ</A>
<A HREF="c2821.htm">כא</A>
<A HREF="c2822.htm">כב</A>
<A HREF="c2823.htm">כג</A>
<A HREF="c2824.htm">כד</A>
<A HREF="c2825.htm">כה</A>
<A HREF="c2826.htm">כו</A>
<A HREF="c2827.htm">כז</A>
<A HREF="c2828.htm">כח</A>
<A HREF="c2829.htm">כט</A>
<A HREF="c2830.htm">ל</A>
<A HREF="c2831.htm">לא</A>
</P>
<HR>

<H1>משלי פרק ג</H1>

<A NAME="1"> </A>
<P><B>א</B> בְּ֭נִי תּֽוֹרָתִ֣י אַל־תִּשְׁכָּ֑ח    וּ֝מִצְו‍ֹתַ֗י יִצֹּ֥ר לִבֶּֽךָ׃<BR>
<A NAME="2"> </A>
<B>ב</B> כִּ֤י אֹ֣רֶךְ יָ֭מִים וּשְׁנ֣וֹת חַיִּ֑ים    וְ֝שָׁל֗וֹם יוֹסִ֥יפוּ לָֽךְ׃<BR>
<A NAME="3"> </A>
<B>ג</B> חֶ֥סֶד וֶֽאֱמֶ֗ת    אַֽל־יַעַ֫זְבֻ֥ךָ<BR>קָשְׁרֵ֥ם עַל־גַּרְגְּרוֹתֶ֑יךָ    כָּ֝תְבֵ֗ם עַל־ל֥וּחַ לִבֶּֽךָ׃<BR>
<A NAME="4"> </A>
<B>ד</B> וּמְצָא־חֵ֥ן וְשֵֽׂכֶל־ט֑וֹב    בְּעֵינֵ֖י אֱלֹהִ֣ים וְאָדָֽם׃<BR>
<A NAME="5"> </A>
<B>ה</B> בְּטַ֣ח אֶל־יְ֭הוָה בְּכָל־לִבֶּ֑ךָ    וְאֶל־בִּ֥֝ינָתְךָ֗ אַל־תִּשָּׁעֵֽן׃<BR>
<A NAME="6"> </A>
<B>ו</B> בְּכָל־דְּרָכֶ֥יךָ דָעֵ֑הוּ    וְ֝ה֗וּא יְיַשֵּׁ֥ר אֹֽרְחֹתֶֽיךָ׃<BR>
<A NAME="7"> </A>
<B>ז</B> אַל־תְּהִ֣י חָכָ֣ם בְּעֵינֶ֑יךָ    יְרָ֥א אֶת־יְ֝הוָ֗ה וְס֣וּר מֵרָֽע׃<BR>
<A NAME="8"> </A>
<B>ח</B> רִ֭פְאוּת תְּהִ֣י לְשָׁרֶּ֑ךָ    וְ֝שִׁקּ֗וּי לְעַצְמוֹתֶֽיךָ׃<BR>
<A NAME="9"> </A>
<B>ט</B> כַּבֵּ֣ד אֶת־יְ֭הוָה מֵֽהוֹנֶ֑ךָ    וּ֝מֵֽרֵאשִׁ֗ית כָּל־תְּבֽוּאָתֶֽךָ׃<BR>
<A NAME="10"> </A>
<B>י</B> וְיִמָּֽלְא֣וּ אֲסָמֶ֣יךָ שָׂבָ֑ע    וְ֝תִיר֗וֹשׁ יְקָבֶ֥יךָ יִפְרֹֽצוּ׃<BR>
<A NAME="11"> </A>
<B>יא</B> מוּסַ֣ר יְ֭הוָה בְּנִ֣י אַל־תִּמְאָ֑ס    וְאַל־תָּ֝קֹ֗ץ בְּתֽוֹכַחְתּֽוֹ׃<BR>
<A NAME="12"> </A>
<B>יב</B> כִּ֤י אֶ֥ת אֲשֶׁ֣ר יֶֽאֱהַ֣ב יְהוָ֣ה    יוֹכִ֑יחַ<BR>וּ֝כְאָ֗ב    אֶת־בֵּ֥ן יִרְצֶֽה׃<BR>
<A NAME="13"> </A>
<B>יג</B> אַשְׁרֵ֣י אָ֭דָם מָצָ֣א חָכְמָ֑ה    וְ֝אָדָ֗ם יָפִ֥יק תְּבוּנָֽה׃<BR>
<A NAME="14"> </A>
<B>יד</B> כִּ֤י ט֣וֹב סַ֭חְרָהּ מִסְּחַר־כָּ֑סֶף    וּ֝מֵֽחָר֗וּץ תְּבֽוּאָתָֽהּ׃<BR>
<A NAME="15"> </A>
<B>טו</B> יְקָ֣רָה הִ֭יא מפניים (מִפְּנִינִ֑ים)    וְכָל־חֲ֝פָצֶ֗יךָ לֹ֣א יִֽשְׁווּ־בָֽהּ׃<BR>
<A NAME="16"> </A>
<B>טז</B> אֹ֣רֶךְ יָ֭מִים בִּֽימִינָ֑הּ    בִּ֝שְׂמֹאולָ֗הּ עֹ֣שֶׁר וְכָבֽוֹד׃<BR>
<A NAME="17"> </A>
<B>יז</B> דְּרָכֶ֥יהָ דַרְכֵי־נֹ֑עַם    וְֽכָל־נְתִ֖יבוֹתֶ֣יהָ שָׁלֽוֹם׃<BR>
<A NAME="18"> </A>
<B>יח</B> עֵץ־חַיִּ֣ים הִ֭יא לַמַּֽחֲזִיקִ֣ים בָּ֑הּ    וְֽתֹמְכֶ֥יהָ מְאֻשָּֽׁר׃</P>
<A NAME="19"> </A>
<P><B>יט</B> יְֽהוָ֗ה בְּחָכְמָ֥ה יָֽסַד־אָ֑רֶץ    כּוֹנֵ֥ן שָׁ֝מַ֗יִם בִּתְבוּנָֽה׃<BR>
<A NAME="20"> </A>
<B>כ</B> בְּ֭דַעְתּוֹ תְּהוֹמ֣וֹת נִבְקָ֑עוּ    וּ֝שְׁחָקִ֗ים יִרְעֲפוּ־טָֽל׃<BR>
<A NAME="21"> </A>
<B>כא</B> בְּ֭נִי אַל־יָלֻ֣זוּ מֵֽעֵינֶ֑יךָ    נְצֹ֥ר תֻּֽ֝שִׁיָּ֗ה וּמְזִמָּֽה׃<BR>
<A NAME="22"> </A>
<B>כב</B> וְיִֽהְי֣וּ חַיִּ֣ים לְנַפְשֶׁ֑ךָ    וְ֝חֵ֗ן לְגַרְגְּרֹתֶֽיךָ׃<BR>
<A NAME="23"> </A>
<B>כג</B> אָ֤ז תֵּלֵ֣ךְ לָבֶ֣טַח דַּרְכֶּ֑ךָ    וְ֝רַגְלְךָ֗ לֹ֣א תִגּֽוֹף׃<BR>
<A NAME="24"> </A>
<B>כד</B> אִם־תִּשְׁכַּ֥ב לֹֽא־תִפְחָ֑ד    וְ֝שָֽׁכַבְתָּ֗ וְֽעָרְבָ֥ה שְׁנָתֶֽךָ׃<BR>
<A NAME="25"> </A>
<B>כה</B> אַל־תִּ֭ירָא מִפַּ֣חַד פִּתְאֹ֑ם    וּמִשֹּׁאַ֥ת רְ֝שָׁעִ֗ים כִּ֣י תָבֹֽא׃<BR>
<A NAME="26"> </A>
<B>כו</B> כִּֽי־יְ֭הוָה יִֽהְיֶ֣ה בְכִסְלֶ֑ךָ    וְשָׁמַ֖ר רַגְלְךָ֣ מִלָּֽכֶד׃<BR>
<A NAME="27"> </A>
<B>כז</B> אַל־תִּמְנַע־ט֥וֹב מִבְּעָלָ֑יו    בִּֽהְי֨וֹת לְאֵ֖ל ידיך (יָֽדְךָ֣) לַֽעֲשֽׂוֹת׃<BR>
<A NAME="28"> </A>
<B>כח</B> אַל־תֹּ֘אמַ֤ר לרעיך (לְרֵֽעֲךָ֨ ׀) לֵ֣ךְ וָ֭שׁוּב וּמָחָ֥ר אֶתֵּ֗ן    וְיֵ֣שׁ אִתָּֽךְ׃<BR>
<A NAME="29"> </A>
<B>כט</B> אַל־תַּֽחֲרֹ֣שׁ עַל־רֵֽעֲךָ֣ רָעָ֑ה    וְהֽוּא־יוֹשֵׁ֖ב לָבֶ֣טַח אִתָּֽךְ׃<BR>
<A NAME="30"> </A>
<B>ל</B> אַל־תרוב (תָּרִ֣יב) עִם־אָדָ֣ם חִנָּ֑ם    אִם־לֹ֖א גְמָֽלְךָ֣ רָעָֽה׃<BR>
<A NAME="31"> </A>
<B>לא</B> אַל־תְּ֭קַנֵּא בְּאִ֣ישׁ חָמָ֑ס    וְאַל־תִּ֝בְחַ֗ר בְּכָל־דְּרָכָֽיו׃<BR>
<A NAME="32"> </A>
<B>לב</B> כִּ֤י תֽוֹעֲבַ֣ת יְהוָ֣ה נָל֑וֹז    וְֽאֶת־יְשָׁרִ֥ים סוֹדֽוֹ׃<BR>
<A NAME="33"> </A>
<B>לג</B> מְאֵרַ֣ת יְ֭הוָה בְּבֵ֣ית רָשָׁ֑ע    וּנְוֵ֖ה צַדִּיקִ֣ים יְבָרֵֽךְ׃<BR>
<A NAME="34"> </A>
<B>לד</B> אִם־לַלֵּצִ֥ים הֽוּא־יָלִ֑יץ    ולעניים (וְ֝לַֽעֲנָוִ֗ים) יִתֶּן־חֵֽן׃<BR>
<A NAME="35"> </A>
<B>לה</B> כָּ֭בוֹד חֲכָמִ֣ים יִנְחָ֑לוּ    וּ֝כְסִילִ֗ים מֵרִ֥ים קָלֽוֹן׃</P>

<HR>
<P CLASS=s>
<A HREF="c0.htm">תנ"ך</A> -
משלי - פרק
<A HREF="c2801.htm">א</A>
<A HREF="c2802.htm">ב</A>
ג
<A HREF="c2804.htm">ד</A>
<A HREF="c2805.htm">ה</A>
<A HREF="c2806.htm">ו</A>
<A HREF="c2807.htm">ז</A>
<A HREF="c2808.htm">ח</A>
<A HREF="c2809.htm">ט</A>
<A HREF="c2810.htm">י</A>
<A HREF="c2811.htm">יא</A>
<A HREF="c2812.htm">יב</A>
<A HREF="c2813.htm">יג</A>
<A HREF="c2814.htm">יד</A>
<A HREF="c2815.htm">טו</A>
<A HREF="c2816.htm">טז</A>
<A HREF="c2817.htm">יז</A>
<A HREF="c2818.htm">יח</A>
<A HREF="c2819.htm">יט</A>
<A HREF="c2820.htm">כ</A>
<A HREF="c2821.htm">כא</A>
<A HREF="c2822.htm">כב</A>
<A HREF="c2823.htm">כג</A>
<A HREF="c2824.htm">כד</A>
<A HREF="c2825.htm">כה</A>
<A HREF="c2826.htm">כו</A>
<A HREF="c2827.htm">כז</A>
<A HREF="c2828.htm">כח</A>
<A HREF="c2829.htm">כט</A>
<A HREF="c2830.htm">ל</A>
<A HREF="c2831.htm">לא</A>
</P>
<HR>
<P CLASS=m>יש לך שאלה או הערה?  <SCRIPT TYPE="text/javascript">email('c2803')</SCRIPT></P>
</BODY></HTML>
