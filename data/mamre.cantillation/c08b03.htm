<!DOCTYPE HTML PUBLIC "-//W3C//DTD HTML 4.01 Transitional//EN">
<HTML LANG=HE DIR=RTL>
<HEAD>
<META HTTP-EQUIV="Content-Type" CONTENT="text/html; CHARSET=utf-8">
<!--Copyright 2012 Mechon Mamre, 12 Hayyim Vital, Jerusalem-->
<LINK REL="stylesheet" HREF="c.css" TYPE="text/css">
<TITLE>תנ"ך - שמואל ב פרק ג</TITLE>
<SCRIPT TYPE="text/javascript" SRC="um.js"></SCRIPT>
</HEAD>
<BODY>
<HR>
<P CLASS=s>
<A HREF="c0.htm">תנ"ך</A> -
שמואל א - פרק
<A HREF="c08a01.htm">א</A>
<A HREF="c08a02.htm">ב</A>
<A HREF="c08a03.htm">ג</A>
<A HREF="c08a04.htm">ד</A>
<A HREF="c08a05.htm">ה</A>
<A HREF="c08a06.htm">ו</A>
<A HREF="c08a07.htm">ז</A>
<A HREF="c08a08.htm">ח</A>
<A HREF="c08a09.htm">ט</A>
<A HREF="c08a10.htm">י</A>
<A HREF="c08a11.htm">יא</A>
<A HREF="c08a12.htm">יב</A>
<A HREF="c08a13.htm">יג</A>
<A HREF="c08a14.htm">יד</A>
<A HREF="c08a15.htm">טו</A>
<A HREF="c08a16.htm">טז</A>
<A HREF="c08a17.htm">יז</A>
<A HREF="c08a18.htm">יח</A>
<A HREF="c08a19.htm">יט</A>
<A HREF="c08a20.htm">כ</A>
<A HREF="c08a21.htm">כא</A>
<A HREF="c08a22.htm">כב</A>
<A HREF="c08a23.htm">כג</A>
<A HREF="c08a24.htm">כד</A>
<A HREF="c08a25.htm">כה</A>
<A HREF="c08a26.htm">כו</A>
<A HREF="c08a27.htm">כז</A>
<A HREF="c08a28.htm">כח</A>
<A HREF="c08a29.htm">כט</A>
<A HREF="c08a30.htm">ל</A>
<A HREF="c08a31.htm">לא</A>
- שמואל ב - פרק
<A HREF="c08b01.htm">א</A>
<A HREF="c08b02.htm">ב</A>
ג
<A HREF="c08b04.htm">ד</A>
<A HREF="c08b05.htm">ה</A>
<A HREF="c08b06.htm">ו</A>
<A HREF="c08b07.htm">ז</A>
<A HREF="c08b08.htm">ח</A>
<A HREF="c08b09.htm">ט</A>
<A HREF="c08b10.htm">י</A>
<A HREF="c08b11.htm">יא</A>
<A HREF="c08b12.htm">יב</A>
<A HREF="c08b13.htm">יג</A>
<A HREF="c08b14.htm">יד</A>
<A HREF="c08b15.htm">טו</A>
<A HREF="c08b16.htm">טז</A>
<A HREF="c08b17.htm">יז</A>
<A HREF="c08b18.htm">יח</A>
<A HREF="c08b19.htm">יט</A>
<A HREF="c08b20.htm">כ</A>
<A HREF="c08b21.htm">כא</A>
<A HREF="c08b22.htm">כב</A>
<A HREF="c08b23.htm">כג</A>
<A HREF="c08b24.htm">כד</A>
</P>
<HR>

<H1>שמואל ב פרק ג</H1>

<A NAME="1"> </A>
<P><B>א</B> וַתְּהִ֤י הַמִּלְחָמָה֙ אֲרֻכָּ֔ה בֵּ֚ין בֵּ֣ית שָׁא֔וּל וּבֵ֖ין בֵּ֣ית דָּוִ֑ד וְדָוִד֙ הֹלֵ֣ךְ וְחָזֵ֔ק וּבֵ֥ית שָׁא֖וּל הֹֽלְכִ֥ים וְדַלִּֽים׃ {ס}
<A NAME="2"> </A>
<B>ב</B> וילדו (וַיִּוָּֽלְד֧וּ) לְדָוִ֛ד בָּנִ֖ים בְּחֶבְר֑וֹן וַיְהִ֤י בְכוֹרוֹ֙ אַמְנ֔וֹן לַֽאֲחִינֹ֖עַם הַיִּזְרְעֵאלִֽת׃
<A NAME="3"> </A>
<B>ג</B> וּמִשְׁנֵ֣הוּ כִלְאָ֔ב לאביגל (לַֽאֲבִיגַ֕יִל) אֵ֖שֶׁת נָבָ֣ל הַֽכַּרְמְלִ֑י וְהַשְּׁלִשִׁי֙ אַבְשָׁל֣וֹם בֶּֽן־מַעֲכָ֔ה בַּת־תַּלְמַ֖י מֶ֥לֶךְ גְּשֽׁוּר׃
<A NAME="4"> </A>
<B>ד</B> וְהָֽרְבִיעִ֖י אֲדֹֽנִיָּ֣ה בֶן־חַגִּ֑ית וְהַֽחֲמִישִׁ֖י שְׁפַטְיָ֥ה בֶן־אֲבִיטָֽל׃
<A NAME="5"> </A>
<B>ה</B> וְהַשִּׁשִּׁ֣י יִתְרְעָ֔ם לְעֶגְלָ֖ה אֵ֣שֶׁת דָּוִ֑ד אֵ֛לֶּה יֻלְּד֥וּ לְדָוִ֖ד בְּחֶבְרֽוֹן׃ {פ}<BR>
<A NAME="6"> </A>
<B>ו</B> וַיְהִ֗י בִּֽהְיוֹת֙ הַמִּלְחָמָ֔ה בֵּ֚ין בֵּ֣ית שָׁא֔וּל וּבֵ֖ין בֵּ֣ית דָּוִ֑ד וְאַבְנֵ֛ר הָיָ֥ה מִתְחַזֵּ֖ק בְּבֵ֥ית שָׁאֽוּל׃
<A NAME="7"> </A>
<B>ז</B> וּלְשָׁא֣וּל פִּלֶ֔גֶשׁ וּשְׁמָ֖הּ רִצְפָּ֣ה בַת־אַיָּ֑ה וַיֹּ֨אמֶר֙ אֶל־אַבְנֵ֔ר מַדּ֥וּעַ בָּ֖אתָה אֶל־פִּילֶ֥גֶשׁ אָבִֽי׃
<A NAME="8"> </A>
<B>ח</B> וַיִּחַר֩ לְאַבְנֵ֨ר מְאֹ֜ד עַל־דִּבְרֵ֣י אִֽישׁ־בֹּ֗שֶׁת וַיֹּ֨אמֶר֙ הֲרֹ֨אשׁ כֶּ֥לֶב אָנֹכִי֮ אֲשֶׁ֣ר לִֽיהוּדָה֒ הַיּ֨וֹם אֶֽעֱשֶׂה־חֶ֜סֶד עִם־בֵּ֣ית ׀ שָׁא֣וּל אָבִ֗יךָ אֶל־אֶחָיו֙ וְאֶל־מֵ֣רֵעֵ֔הוּ וְלֹ֥א הִמְצִיתִ֖ךָ בְּיַד־דָּוִ֑ד וַתִּפְקֹ֥ד עָלַ֛י עֲו֥‍ֹן הָֽאִשָּׁ֖ה הַיּֽוֹם׃ {ס}
<A NAME="9"> </A>
<B>ט</B> כֹּֽה־יַעֲשֶׂ֤ה אֱלֹהִים֙ לְאַבְנֵ֔ר וְכֹ֖ה יֹסִ֣יף ל֑וֹ כִּ֗י כַּֽאֲשֶׁ֨ר נִשְׁבַּ֤ע יְהוָה֙ לְדָוִ֔ד כִּי־כֵ֖ן אֶֽעֱשֶׂה־לּֽוֹ׃
<A NAME="10"> </A>
<B>י</B> לְהַֽעֲבִ֥יר הַמַּמְלָכָ֖ה מִבֵּ֣ית שָׁא֑וּל וּלְהָקִ֞ים אֶת־כִּסֵּ֣א דָוִ֗ד עַל־יִשְׂרָאֵל֙ וְעַל־יְהוּדָ֔ה מִדָּ֖ן וְעַד־בְּאֵ֥ר שָֽׁבַע׃
<A NAME="11"> </A>
<B>יא</B> וְלֹֽא־יָכֹ֣ל ע֔וֹד לְהָשִׁ֥יב אֶת־אַבְנֵ֖ר דָּבָ֑ר מִיִּרְאָת֖וֹ אֹתֽוֹ׃ {ס}
<A NAME="12"> </A>
<B>יב</B> וַיִּשְׁלַח֩ אַבְנֵ֨ר מַלְאָכִ֧ים ׀ אֶל־דָּוִ֛ד תַּחְתָּ֥ו לֵאמֹ֖ר לְמִי־אָ֑רֶץ לֵאמֹ֗ר כָּרְתָ֤ה בְרִֽיתְךָ֙ אִתִּ֔י וְהִנֵּה֙ יָדִ֣י עִמָּ֔ךְ לְהָסֵ֥ב אֵלֶ֖יךָ אֶת־כָּל־יִשְׂרָאֵֽל׃
<A NAME="13"> </A>
<B>יג</B> וַיֹּ֣אמֶר ט֔וֹב אֲנִ֕י אֶכְרֹ֥ת אִתְּךָ֖ בְּרִ֑ית אַ֣ךְ דָּבָ֣ר אֶחָ֡ד אָֽנֹכִי֩ שֹׁאֵ֨ל מֵֽאִתְּךָ֤ לֵאמֹר֙ לֹֽא־תִרְאֶ֣ה אֶת־פָּנַ֔י כִּ֣י ׀ אִם־לִפְנֵ֣י הֱבִֽיאֲךָ֗ אֵ֚ת מִיכַ֣ל בַּת־שָׁא֔וּל בְּבֹֽאֲךָ֖ לִרְא֥וֹת אֶת־פָּנָֽי׃ {ס}
<A NAME="14"> </A>
<B>יד</B> וַיִּשְׁלַ֤ח דָּוִד֙ מַלְאָכִ֔ים אֶל־אִֽישׁ־בֹּ֥שֶׁת בֶּן־שָׁא֖וּל לֵאמֹ֑ר תְּנָ֤ה אֶת־אִשְׁתִּי֙ אֶת־מִיכַ֔ל אֲשֶׁר֙ אֵרַ֣שְׂתִּי לִ֔י בְּמֵאָ֖ה עָרְל֥וֹת פְּלִשְׁתִּֽים׃
<A NAME="15"> </A>
<B>טו</B> וַיִּשְׁלַח֙ אִ֣ישׁ בֹּ֔שֶׁת וַיִּקָּחֶ֖הָ מֵ֣עִֽם אִ֑ישׁ מֵעִ֖ם פַּלְטִיאֵ֥ל בֶּן־לוש (לָֽיִשׁ)׃
<A NAME="16"> </A>
<B>טז</B> וַיֵּ֨לֶךְ אִתָּ֜הּ אִישָׁ֗הּ הָל֧וֹךְ וּבָכֹ֛ה אַֽחֲרֶ֖יהָ עַד־בַּֽחֻרִ֑ים וַיֹּ֨אמֶר אֵלָ֥יו אַבְנֵ֛ר לֵ֥ךְ שׁ֖וּב וַיָּשֹֽׁב׃
<A NAME="17"> </A>
<B>יז</B> וּדְבַר־אַבְנֵ֣ר הָיָ֔ה עִם־זִקְנֵ֥י יִשְׂרָאֵ֖ל לֵאמֹ֑ר גַּם־תְּמוֹל֙ גַּם־שִׁלְשֹׁ֔ם הֱיִיתֶ֞ם מְבַקְשִׁ֧ים אֶת־דָּוִ֛ד לְמֶ֖לֶךְ עֲלֵיכֶֽם׃
<A NAME="18"> </A>
<B>יח</B> וְעַתָּ֖ה עֲשׂ֑וּ כִּ֣י יְהוָ֗ה אָמַ֤ר אֶל־דָּוִד֙ לֵאמֹ֔ר בְּיַ֣ד ׀ דָּוִ֣ד עַבְדִּ֗י הוֹשִׁ֜יעַ אֶת־עַמִּ֤י יִשְׂרָאֵל֙ מִיַּ֣ד פְּלִשְׁתִּ֔ים וּמִיַּ֖ד כָּל־אֹֽיְבֵיהֶֽם׃
<A NAME="19"> </A>
<B>יט</B> וַיְדַבֵּ֥ר גַּם־אַבְנֵ֖ר בְּאָזְנֵ֣י בִנְיָמִ֑ין וַיֵּ֣לֶךְ גַּם־אַבְנֵ֗ר לְדַבֵּ֞ר בְּאָזְנֵ֤י דָוִד֙ בְּחֶבְר֔וֹן אֵ֤ת כָּל־אֲשֶׁר־טוֹב֙ בְּעֵינֵ֣י יִשְׂרָאֵ֔ל וּבְעֵינֵ֖י כָּל־בֵּ֥ית בִּנְיָמִֽן׃
<A NAME="20"> </A>
<B>כ</B> וַיָּבֹ֨א אַבְנֵ֤ר אֶל־דָּוִד֙ חֶבְר֔וֹן וְאִתּ֖וֹ עֶשְׂרִ֣ים אֲנָשִׁ֑ים וַיַּ֨עַשׂ דָּוִ֧ד לְאַבְנֵ֛ר וְלַֽאֲנָשִׁ֥ים אֲשֶׁר־אִתּ֖וֹ מִשְׁתֶּֽה׃
<A NAME="21"> </A>
<B>כא</B> וַיֹּ֣אמֶר אַבְנֵ֣ר אֶל־דָּוִ֡ד אָק֣וּמָה ׀ וְֽאֵלֵ֡כָה וְאֶקְבְּצָה֩ אֶל־אֲדֹנִ֨י הַמֶּ֜לֶךְ אֶת־כָּל־יִשְׂרָאֵ֗ל וְיִכְרְת֤וּ אִתְּךָ֙ בְּרִ֔ית וּמָ֣לַכְתָּ֔ בְּכֹ֥ל אֲשֶׁר־תְּאַוֶּ֖ה נַפְשֶׁ֑ךָ וַיְשַׁלַּ֥ח דָּוִ֛ד אֶת־אַבְנֵ֖ר וַיֵּ֥לֶךְ בְּשָׁלֽוֹם׃
<A NAME="22"> </A>
<B>כב</B> וְהִנֵּה֩ עַבְדֵ֨י דָוִ֤ד וְיוֹאָב֙ בָּ֣א מֵֽהַגְּד֔וּד וְשָׁלָ֥ל רָ֖ב עִמָּ֣ם הֵבִ֑יאוּ וְאַבְנֵ֗ר אֵינֶ֤נּוּ עִם־דָּוִד֙ בְּחֶבְר֔וֹן כִּ֥י שִׁלְּח֖וֹ וַיֵּ֥לֶךְ בְּשָׁלֽוֹם׃
<A NAME="23"> </A>
<B>כג</B> וְיוֹאָ֛ב וְכָל־הַצָּבָ֥א אֲשֶׁר־אִתּ֖וֹ בָּ֑אוּ וַיַּגִּ֤דוּ לְיוֹאָב֙ לֵאמֹ֔ר בָּֽא־אַבְנֵ֤ר בֶּן־נֵר֙ אֶל־הַמֶּ֔לֶךְ וַֽיְשַׁלְּחֵ֖הוּ וַיֵּ֥לֶךְ בְּשָׁלֽוֹם׃
<A NAME="24"> </A>
<B>כד</B> וַיָּבֹ֤א יוֹאָב֙ אֶל־הַמֶּ֔לֶךְ וַיֹּ֖אמֶר מֶ֣ה עָשִׂ֑יתָה הִנֵּה־בָ֤א אַבְנֵר֙ אֵלֶ֔יךָ לָמָּה־זֶּ֥ה שִׁלַּחְתּ֖וֹ וַיֵּ֥לֶךְ הָלֽוֹךְ׃
<A NAME="25"> </A>
<B>כה</B> יָדַ֨עְתָּ֙ אֶת־אַבְנֵ֣ר בֶּן־נֵ֔ר כִּ֥י לְפַתֹּֽתְךָ֖ בָּ֑א וְלָדַ֜עַת אֶת־מוֹצָֽאֲךָ֙ וְאֶת־מבואך (מ֣וֹבָאֶ֔ךָ) וְלָדַ֕עַת אֵ֛ת כָּל־אֲשֶׁ֥ר אַתָּ֖ה עֹשֶֽׂה׃
<A NAME="26"> </A>
<B>כו</B> וַיֵּצֵ֤א יוֹאָב֙ מֵעִ֣ם דָּוִ֔ד וַיִּשְׁלַ֤ח מַלְאָכִים֙ אַֽחֲרֵ֣י אַבְנֵ֔ר וַיָּשִׁ֥בוּ אֹת֖וֹ מִבּ֣וֹר הַסִּרָ֑ה וְדָוִ֖ד לֹ֥א יָדָֽע׃
<A NAME="27"> </A>
<B>כז</B> וַיָּ֤שָׁב אַבְנֵר֙ חֶבְר֔וֹן וַיַּטֵּ֤הוּ יוֹאָב֙ אֶל־תּ֣וֹךְ הַשַּׁ֔עַר לְדַבֵּ֥ר אִתּ֖וֹ בַּשֶּׁ֑לִי וַיַּכֵּ֤הוּ שָׁם֙ הַחֹ֔מֶשׁ וַיָּ֕מָת בְּדַ֖ם עֲשָׂהאֵ֥ל אָחִֽיו׃
<A NAME="28"> </A>
<B>כח</B> וַיִּשְׁמַ֤ע דָּוִד֙ מֵאַ֣חֲרֵי כֵ֔ן וַיֹּ֗אמֶר נָקִ֨י אָֽנֹכִ֧י וּמַמְלַכְתִּ֛י מֵעִ֥ם יְהוָ֖ה עַד־עוֹלָ֑ם מִדְּמֵ֖י אַבְנֵ֥ר בֶּן־נֵֽר׃
<A NAME="29"> </A>
<B>כט</B> יָחֻ֨לוּ֙ עַל־רֹ֣אשׁ יוֹאָ֔ב וְאֶ֖ל כָּל־בֵּ֣ית אָבִ֑יו וְֽאַל־יִכָּרֵ֣ת מִבֵּ֣ית יוֹאָ֡ב זָ֠ב וּמְצֹרָ֞ע וּמַֽחֲזִ֥יק בַּפֶּ֛לֶךְ וְנֹפֵ֥ל בַּחֶ֖רֶב וַֽחֲסַר־לָֽחֶם׃
<A NAME="30"> </A>
<B>ל</B> וְיוֹאָב֙ וַֽאֲבִישַׁ֣י אָחִ֔יו הָֽרְג֖וּ לְאַבְנֵ֑ר עַל֩ אֲשֶׁ֨ר הֵמִ֜ית אֶת־עֲשָׂהאֵ֧ל אֲחִיהֶ֛ם בְּגִבְע֖וֹן בַּמִּלְחָמָֽה׃ {ס}
<A NAME="31"> </A>
<B>לא</B> וַיֹּאמֶר֩ דָּוִ֨ד אֶל־יוֹאָ֜ב וְאֶל־כָּל־הָעָ֣ם אֲשֶׁר־אִתּ֗וֹ קִרְע֤וּ בִגְדֵיכֶם֙ וְחִגְר֣וּ שַׂקִּ֔ים וְסִפְד֖וּ לִפְנֵ֣י אַבְנֵ֑ר וְהַמֶּ֣לֶךְ דָּוִ֔ד הֹלֵ֖ךְ אַֽחֲרֵ֥י הַמִּטָּֽה׃
<A NAME="32"> </A>
<B>לב</B> וַיִּקְבְּר֥וּ אֶת־אַבְנֵ֖ר בְּחֶבְר֑וֹן וַיִּשָּׂ֧א הַמֶּ֣לֶךְ אֶת־קוֹל֗וֹ וַיֵּבְךְּ֙ אֶל־קֶ֣בֶר אַבְנֵ֔ר וַיִּבְכּ֖וּ כָּל־הָעָֽם׃ {ס}
<A NAME="33"> </A>
<B>לג</B> וַיְקֹנֵ֥ן הַמֶּ֛לֶךְ אֶל־אַבְנֵ֖ר וַיֹּאמַ֑ר הַכְּמ֥וֹת נָבָ֖ל יָמ֥וּת אַבְנֵֽר׃
<A NAME="34"> </A>
<B>לד</B> יָדֶ֣ךָ לֹֽא־אֲסֻר֗וֹת וְרַגְלֶ֨יךָ֙ לֹֽא־לִנְחֻשְׁתַּ֣יִם הֻגָּ֔שׁוּ כִּנְפ֛וֹל לִפְנֵ֥י בְנֵֽי־עַוְלָ֖ה נָפָ֑לְתָּ וַיֹּסִ֥פוּ כָל־הָעָ֖ם לִבְכּ֥וֹת עָלָֽיו׃
<A NAME="35"> </A>
<B>לה</B> וַיָּבֹ֣א כָל־הָעָ֗ם לְהַבְר֧וֹת אֶת־דָּוִ֛ד לֶ֖חֶם בְּע֣וֹד הַיּ֑וֹם וַיִּשָּׁבַ֨ע דָּוִ֜ד לֵאמֹ֗ר כֹּ֣ה יַֽעֲשֶׂה־לִּ֤י אֱלֹהִים֙ וְכֹ֣ה יֹסִ֔יף כִּ֣י אִם־לִפְנֵ֧י בֽוֹא־הַשֶּׁ֛מֶשׁ אֶטְעַם־לֶ֖חֶם א֥וֹ כָל־מְאֽוּמָה׃
<A NAME="36"> </A>
<B>לו</B> וְכָל־הָעָ֣ם הִכִּ֔ירוּ וַיִּיטַ֖ב בְּעֵֽינֵיהֶ֑ם כְּכֹל֙ אֲשֶׁ֣ר עָשָׂ֣ה הַמֶּ֔לֶךְ בְּעֵינֵ֥י כָל־הָעָ֖ם טֽוֹב׃
<A NAME="37"> </A>
<B>לז</B> וַיֵּֽדְע֧וּ כָל־הָעָ֛ם וְכָל־יִשְׂרָאֵ֖ל בַּיּ֣וֹם הַה֑וּא כִּ֣י לֹ֤א הָֽיְתָה֙ מֵֽהַמֶּ֔לֶךְ לְהָמִ֖ית אֶת־אַבְנֵ֥ר בֶּן־נֵֽר׃ {ס}
<A NAME="38"> </A>
<B>לח</B> וַיֹּ֥אמֶר הַמֶּ֖לֶךְ אֶל־עֲבָדָ֑יו הֲל֣וֹא תֵֽדְע֔וּ כִּי־שַׂ֣ר וְגָד֗וֹל נָפַ֛ל הַיּ֥וֹם הַזֶּ֖ה בְּיִשְׂרָאֵֽל׃
<A NAME="39"> </A>
<B>לט</B> וְאָֽנֹכִ֨י הַיּ֥וֹם רַךְ֙ וּמָשׁ֣וּחַ מֶ֔לֶךְ וְהָֽאֲנָשִׁ֥ים הָאֵ֛לֶּה בְּנֵ֥י צְרוּיָ֖ה קָשִׁ֣ים מִמֶּ֑נִּי יְשַׁלֵּ֧ם יְהוָ֛ה לְעֹשֵׂ֥ה הָֽרָעָ֖ה כְּרָֽעָתֽוֹ׃ {פ}</P>

<HR>
<P CLASS=s>
<A HREF="c0.htm">תנ"ך</A> -
שמואל א - פרק
<A HREF="c08a01.htm">א</A>
<A HREF="c08a02.htm">ב</A>
<A HREF="c08a03.htm">ג</A>
<A HREF="c08a04.htm">ד</A>
<A HREF="c08a05.htm">ה</A>
<A HREF="c08a06.htm">ו</A>
<A HREF="c08a07.htm">ז</A>
<A HREF="c08a08.htm">ח</A>
<A HREF="c08a09.htm">ט</A>
<A HREF="c08a10.htm">י</A>
<A HREF="c08a11.htm">יא</A>
<A HREF="c08a12.htm">יב</A>
<A HREF="c08a13.htm">יג</A>
<A HREF="c08a14.htm">יד</A>
<A HREF="c08a15.htm">טו</A>
<A HREF="c08a16.htm">טז</A>
<A HREF="c08a17.htm">יז</A>
<A HREF="c08a18.htm">יח</A>
<A HREF="c08a19.htm">יט</A>
<A HREF="c08a20.htm">כ</A>
<A HREF="c08a21.htm">כא</A>
<A HREF="c08a22.htm">כב</A>
<A HREF="c08a23.htm">כג</A>
<A HREF="c08a24.htm">כד</A>
<A HREF="c08a25.htm">כה</A>
<A HREF="c08a26.htm">כו</A>
<A HREF="c08a27.htm">כז</A>
<A HREF="c08a28.htm">כח</A>
<A HREF="c08a29.htm">כט</A>
<A HREF="c08a30.htm">ל</A>
<A HREF="c08a31.htm">לא</A>
- שמואל ב - פרק
<A HREF="c08b01.htm">א</A>
<A HREF="c08b02.htm">ב</A>
ג
<A HREF="c08b04.htm">ד</A>
<A HREF="c08b05.htm">ה</A>
<A HREF="c08b06.htm">ו</A>
<A HREF="c08b07.htm">ז</A>
<A HREF="c08b08.htm">ח</A>
<A HREF="c08b09.htm">ט</A>
<A HREF="c08b10.htm">י</A>
<A HREF="c08b11.htm">יא</A>
<A HREF="c08b12.htm">יב</A>
<A HREF="c08b13.htm">יג</A>
<A HREF="c08b14.htm">יד</A>
<A HREF="c08b15.htm">טו</A>
<A HREF="c08b16.htm">טז</A>
<A HREF="c08b17.htm">יז</A>
<A HREF="c08b18.htm">יח</A>
<A HREF="c08b19.htm">יט</A>
<A HREF="c08b20.htm">כ</A>
<A HREF="c08b21.htm">כא</A>
<A HREF="c08b22.htm">כב</A>
<A HREF="c08b23.htm">כג</A>
<A HREF="c08b24.htm">כד</A>
</P>
<HR>
<P CLASS=m>יש לך שאלה או הערה?  <SCRIPT TYPE="text/javascript">email('c08b03')</SCRIPT></P>
</BODY></HTML>
