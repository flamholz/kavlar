<!DOCTYPE HTML PUBLIC "-//W3C//DTD HTML 4.01 Transitional//EN">
<HTML LANG=HE DIR=RTL>
<HEAD>
<META HTTP-EQUIV="Content-Type" CONTENT="text/html; CHARSET=utf-8">
<!--Copyright 2016 Mechon Mamre, 12 Hayyim Vital, Jerusalem-->
<LINK REL="stylesheet" HREF="cs.css" TYPE="text/css">
<TITLE>תנ"ך - תהילים</TITLE>
</HEAD>
<BODY>

<H1>תהילים</H1>

<P><B>א,א</B> אַ֥שְֽׁרֵי הָאִ֗ישׁ    אֲשֶׁ֤ר ׀ לֹ֥א הָלַךְ֮ בַּֽעֲצַ֪ת רְשָׁ֫עִ֥ים<BR>וּבְדֶ֣רֶךְ חַ֭טָּאִים לֹ֥א עָמָ֑ד    וּבְמוֹשַׁ֥ב לֵ֝צִ֗ים לֹ֣א יָשָֽׁב׃<BR>
<B>א,ב</B> כִּ֤י אִ֥ם בְּתוֹרַ֥ת יְהוָ֗ה חֶ֫פְצ֥וֹ    וּֽבְתוֹרָת֥וֹ יֶהְגֶּ֗ה יוֹמָ֥ם וָלָֽיְלָה׃<BR>
<B>א,ג</B> וְֽהָיָ֗ה    כְּעֵץ֮ שָׁת֪וּל עַֽל־פַּלְגֵ֫י מָ֥יִם<BR>אֲשֶׁ֤ר פִּרְי֨וֹ ׀ יִתֵּ֬ן בְּעִתּ֗וֹ וְעָלֵ֥הוּ לֹֽא־יִבּ֑וֹל    וְכֹ֖ל אֲשֶׁר־יַֽעֲשֶׂ֣ה יַצְלִֽיחַ׃<BR>
<B>א,ד</B> לֹא־כֵ֥ן הָֽרְשָׁעִ֑ים    כִּ֥י אִם־כַּ֝מֹּ֗ץ אֲֽשֶׁר־תִּדְּפֶ֥נּוּ רֽוּחַ׃<BR>
<B>א,ה</B> עַל־כֵּ֤ן ׀ לֹֽא־יָקֻ֣מוּ רְ֭שָׁעִים בַּמִּשְׁפָּ֑ט    וְ֝חַטָּאִ֗ים בַּֽעֲדַ֥ת צַדִּיקִֽים׃<BR>
<B>א,ו</B> כִּֽי־יוֹדֵ֣עַ יְ֭הוָה דֶּ֣רֶךְ צַדִּיקִ֑ים    וְדֶ֖רֶךְ רְשָׁעִ֣ים תֹּאבֵֽד׃</P>
<P><B>ב,א</B> לָ֭מָּה רָֽגְשׁ֣וּ גוֹיִ֑ם    וּ֝לְאֻמִּ֗ים יֶהְגּוּ־רִֽיק׃<BR>
<B>ב,ב</B> יִ֥תְיַצְּב֨וּ ׀ מַלְכֵי־אֶ֗רֶץ    וְרֽוֹזְנִ֥ים נֽוֹסְדוּ־יָ֑חַד<BR>עַל־יְ֝הוָ֗ה    וְעַל־מְשִׁיחֽוֹ׃<BR>
<B>ב,ג</B> נְֽ֭נַתְּקָה אֶת־מֽוֹסְרוֹתֵ֑ימוֹ    וְנַשְׁלִ֖יכָה מִמֶּ֣נּוּ עֲבֹתֵֽימוֹ׃<BR>
<B>ב,ד</B> יוֹשֵׁ֣ב בַּשָּׁמַ֣יִם יִשְׂחָ֑ק    אֲ֝דֹנָ֗י יִלְעַג־לָֽמוֹ׃<BR>
<B>ב,ה</B> אָ֤ז יְדַבֵּ֣ר אֵלֵ֣ימוֹ בְאַפּ֑וֹ    וּֽבַחֲרוֹנ֥וֹ יְבַֽהֲלֵֽמוֹ׃<BR>
<B>ב,ו</B> וַֽ֭אֲנִי נָסַ֣כְתִּי מַלְכִּ֑י    עַל־צִ֝יּ֗וֹן הַר־קָדְשִֽׁי׃<BR>
<B>ב,ז</B> אֲסַפְּרָ֗ה אֶֽ֫ל חֹ֥ק    יְֽהוָ֗ה אָמַ֘ר אֵלַ֥י בְּנִ֥י אַ֑תָּה אֲ֝נִ֗י הַיּ֥וֹם יְלִדְתִּֽיךָ׃<BR>
<B>ב,ח</B> שְׁאַ֤ל מִמֶּ֗נִּי וְאֶתְּנָ֣ה ג֭וֹיִם נַֽחֲלָתֶ֑ךָ    וַ֝אֲחֻזָּֽתְךָ֗ אַפְסֵי־אָֽרֶץ׃<BR>
<B>ב,ט</B> תְּ֭רֹעֵם בְּשֵׁ֣בֶט בַּרְזֶ֑ל    כִּכְלִ֖י יוֹצֵ֣ר תְּנַפְּצֵֽם׃<BR>
<B>ב,י</B> וְ֭עַתָּה מְלָכִ֣ים הַשְׂכִּ֑ילוּ    הִ֝וָּֽסְר֗וּ שֹׁ֣פְטֵי אָֽרֶץ׃<BR>
<B>ב,יא</B> עִבְד֣וּ אֶת־יְהוָ֣ה בְּיִרְאָ֑ה    וְ֝גִ֗ילוּ בִּרְעָדָֽה׃<BR>
<B>ב,יב</B> נַשְּׁקוּ־בַ֡ר פֶּן־יֶֽאֱנַ֤ף ׀ וְתֹ֬אבְדוּ דֶ֗רֶךְ    כִּֽי־יִבְעַ֣ר כִּמְעַ֣ט אַפּ֑וֹ<BR>אַ֝שְׁרֵ֗י    כָּל־ח֥וֹסֵי בֽוֹ׃</P>
<P><B>ג,א</B> מִזְמ֥וֹר לְדָוִ֑ד    בְּ֝בָרְח֗וֹ מִפְּנֵ֤י ׀ אַבְשָׁל֬וֹם בְּנֽוֹ׃<BR>
<B>ג,ב</B> יְ֭הוָה מָֽה־רַבּ֣וּ צָרָ֑י    רַ֝בִּ֗ים קָמִ֥ים עָלָֽי׃<BR>
<B>ג,ג</B> רַבִּים֮ אֹֽמְרִ֪ים לְנַ֫פְשִׁ֥י    אֵ֤ין יְֽשׁוּעָ֓תָה לּ֬וֹ בֵֽאלֹהִ֬ים סֶֽלָה׃<BR>
<B>ג,ד</B> וְאַתָּ֣ה יְ֭הוָה מָגֵ֣ן בַּֽעֲדִ֑י    כְּ֝בוֹדִ֗י וּמֵרִ֥ים רֹאשִֽׁי׃<BR>
<B>ג,ה</B> ק֭וֹלִי אֶל־יְהוָ֣ה אֶקְרָ֑א    וַיַּֽעֲנֵ֨נִי מֵהַ֖ר קָדְשׁ֣וֹ סֶֽלָה׃<BR>
<B>ג,ו</B> אֲנִ֥י שָׁכַ֗בְתִּי וָֽאִ֫ישָׁ֥נָה    הֱקִיצ֑וֹתִי כִּ֖י יְהוָ֣ה יִסְמְכֵֽנִי׃<BR>
<B>ג,ז</B> לֹֽא־אִ֭ירָא מֵֽרִבְב֥וֹת עָ֑ם    אֲשֶׁ֥ר סָ֝בִ֗יב שָׁ֣תוּ עָלָֽי׃<BR>
<B>ג,ח</B> ק֘וּמָ֤ה יְהוָ֨ה ׀ הֽוֹשִׁ֘יעֵ֤נִי אֱלֹהַ֗י    כִּֽי־הִכִּ֣יתָ אֶת־כָּל־אֹֽיְבַ֣י לֶ֑חִי<BR>שִׁנֵּ֖י רְשָׁעִ֣ים    שִׁבַּֽרְתָּ׃<BR>
<B>ג,ט</B> לַֽיהוָ֥ה הַיְשׁוּעָ֑ה    עַֽל־עַמְּךָ֖ בִרְכָתֶ֣ךָ סֶּֽלָה׃</P>
<P><B>ד,א</B> לַמְנַצֵּ֥חַ בִּנְגִינ֗וֹת מִזְמ֥וֹר לְדָוִֽד׃<BR>
<B>ד,ב</B> בְּקָרְאִ֡י עֲנֵ֤נִי ׀ אֱלֹ֘הֵ֤י צִדְקִ֗י בַּ֭צָּר הִרְחַ֣בְתָּ לִּ֑י    חָ֝נֵּ֗נִי וּשְׁמַ֥ע תְּפִלָּתִֽי׃<BR>
<B>ד,ג</B> בְּנֵ֥י אִ֡ישׁ עַד־מֶ֬ה כְבוֹדִ֣י לִ֭כְלִמָּה תֶּֽאֱהָב֣וּן רִ֑יק    תְּבַקְשׁ֖וּ כָזָ֣ב סֶֽלָה׃<BR>
<B>ד,ד</B> וּדְע֗וּ כִּֽי־הִפְלָ֣ה יְ֭הוָה חָסִ֣יד ל֑וֹ    יְהוָ֥ה יִ֝שְׁמַ֗ע בְּקָרְאִ֥י אֵלָֽיו׃<BR>
<B>ד,ה</B> רִגְז֗וּ וְֽאַל־תֶּ֫חֱטָ֥אוּ    אִמְר֣וּ בִ֭לְבַבְכֶם עַֽל־מִשְׁכַּבְכֶ֗ם וְדֹ֣מּוּ סֶֽלָה׃<BR>
<B>ד,ו</B> זִבְח֥וּ זִבְחֵי־צֶ֑דֶק    וּ֝בִטְח֗וּ אֶל־יְהוָֽה׃<BR>
<B>ד,ז</B> רַבִּ֥ים אֹֽמְרִים֮ מִֽי־יַרְאֵ֪נ֫וּ ט֥וֹב    נְֽסָה־עָ֭לֵינוּ א֨וֹר פָּנֶ֬יךָ יְהוָֽה׃<BR>
<B>ד,ח</B> נָתַ֣תָּה שִׂמְחָ֣ה בְלִבִּ֑י    מֵעֵ֬ת דְּגָנָ֖ם וְתִֽירוֹשָׁ֣ם רָֽבּוּ׃<BR>
<B>ד,ט</B> בְּשָׁל֣וֹם יַחְדָּו֮ אֶשְׁכְּבָ֪ה וְאִ֫ישָׁ֥ן    כִּֽי־אַתָּ֣ה יְהוָ֣ה לְבָדָ֑ד לָ֝בֶ֗טַח תּֽוֹשִׁיבֵֽנִי׃</P>
<P><B>ה,א</B> לַמְנַצֵּ֥חַ אֶֽל־הַנְּחִיל֗וֹת    מִזְמ֥וֹר לְדָוִֽד׃<BR>
<B>ה,ב</B> אֲמָרַ֖י הַֽאֲזִ֥ינָה ׀ יְהוָ֗ה    בִּ֣ינָה הֲגִיגִֽי׃<BR>
<B>ה,ג</B> הַקְשִׁ֤יבָה ׀ לְק֬וֹל שַׁוְעִ֗י מַלְכִּ֥י וֵֽאלֹהָ֑י    כִּֽי־אֵ֝לֶ֗יךָ אֶתְפַּלָּֽל׃<BR>
<B>ה,ד</B> יְֽהוָ֗ה בֹּ֭קֶר תִּשְׁמַ֣ע קוֹלִ֑י    בֹּ֥קֶר אֶֽעֱרָךְ־לְ֝ךָ֗ וַֽאֲצַפֶּֽה׃<BR>
<B>ה,ה</B> כִּ֤י ׀ לֹ֤א אֵֽל־חָפֵ֘ץ רֶ֥שַׁע ׀ אָ֑תָּה    לֹ֖א יְגֻֽרְךָ֣ רָֽע׃<BR>
<B>ה,ו</B> לֹֽא־יִתְיַצְּב֣וּ הֽ֭וֹלְלִים לְנֶ֣גֶד עֵינֶ֑יךָ    שָׂ֝נֵ֗אתָ כָּל־פֹּ֥עֲלֵי אָֽוֶן׃<BR>
<B>ה,ז</B> תְּאַבֵּד֮ דֹּֽבְרֵ֪י כָ֫זָ֥ב    אִישׁ־דָּמִ֥ים וּמִרְמָ֗ה יְתָ֘עֵ֥ב ׀ יְהוָֽה׃<BR>
<B>ה,ח</B> וַֽאֲנִ֗י בְּרֹ֣ב חַ֭סְדְּךָ אָב֣וֹא בֵיתֶ֑ךָ    אֶשְׁתַּֽחֲוֶ֥ה אֶל־הֵֽיכַל־קָ֝דְשְׁךָ֗ בְּיִרְאָתֶֽךָ׃<BR>
<B>ה,ט</B> יְהוָ֤ה ׀ נְחֵ֬נִי בְצִדְקָתֶ֗ךָ לְמַ֥עַן שֽׁוֹרְרָ֑י    הושר (הַיְשַׁ֖ר) לְפָנַ֣י דַּרְכֶּֽךָ׃<BR>
<B>ה,י</B> כִּ֤י אֵ֪ין בְּפִ֡יהוּ נְכוֹנָה֮ קִרְבָּ֪ם הַ֫וּ֥וֹת    קֶֽבֶר־פָּת֥וּחַ גְּרֹנָ֑ם לְ֝שׁוֹנָ֗ם יַֽחֲלִיקֽוּן׃<BR>
<B>ה,יא</B> הַ֥אֲשִׁימֵ֨ם ׀ אֱֽלֹהִ֗ים    יִפְּלוּ֮ מִֽמֹּעֲצ֪וֹתֵ֫יהֶ֥ם<BR>בְּרֹ֣ב פִּ֭שְׁעֵיהֶם הַדִּיחֵ֑מוֹ    כִּי־מָ֥רוּ בָֽךְ׃<BR>
<B>ה,יב</B> וְיִשְׂמְח֨וּ כָל־ח֪וֹסֵי בָ֡ךְ לְעוֹלָ֣ם יְ֭רַנֵּנוּ    וְתָסֵ֣ךְ עָלֵ֑ימוֹ<BR>וְֽיַעְלְצ֥וּ בְ֝ךָ֗    אֹֽהֲבֵ֥י שְׁמֶֽךָ׃<BR>
<B>ה,יג</B> כִּֽי־אַתָּה֮ תְּבָרֵ֪ךְ צַ֫דִּ֥יק    יְהוָ֑ה כַּ֝צִּנָּ֗ה רָצ֥וֹן תַּעְטְרֶֽנּוּ׃</P>
<P><B>ו,א</B> לַמְנַצֵּ֣חַ בִּ֭נְגִינוֹת עַֽל־הַשְּׁמִינִ֗ית    מִזְמ֥וֹר לְדָוִֽד׃<BR>
<B>ו,ב</B> יְֽהוָ֗ה אַל־בְּאַפְּךָ֥ תֽוֹכִיחֵ֑נִי    וְֽאַל־בַּחֲמָתְךָ֥ תְיַסְּרֵֽנִי׃<BR>
<B>ו,ג</B> חָנֵּ֥נִי יְהוָה֮ כִּ֤י אֻמְלַ֫ל אָ֥נִי    רְפָאֵ֥נִי יְהוָ֑ה כִּ֖י נִבְהֲל֣וּ עֲצָמָֽי׃<BR>
<B>ו,ד</B> וְ֭נַפְשִׁי נִבְהֲלָ֣ה מְאֹ֑ד    ואת (וְאַתָּ֥ה) יְ֝הוָ֗ה עַד־מָתָֽי׃<BR>
<B>ו,ה</B> שׁוּבָ֣ה יְ֭הוָה חַלְּצָ֣ה נַפְשִׁ֑י    הֽ֝וֹשִׁיעֵ֗נִי לְמַ֣עַן חַסְדֶּֽךָ׃<BR>
<B>ו,ו</B> כִּ֤י אֵ֣ין בַּמָּ֣וֶת זִכְרֶ֑ךָ    בִּ֝שְׁא֗וֹל מִ֣י יֽוֹדֶה־לָּֽךְ׃<BR>
<B>ו,ז</B> יָגַ֤עְתִּי ׀ בְּֽאַנְחָתִ֗י אַשְׂחֶ֣ה בְכָל־לַ֭יְלָה מִטָּתִ֑י    בְּ֝דִמְעָתִ֗י עַרְשִׂ֥י אַמְסֶֽה׃<BR>
<B>ו,ח</B> עָֽשְׁשָׁ֣ה מִכַּ֣עַס עֵינִ֑י    עָֽ֝תְקָ֗ה בְּכָל־צֽוֹרְרָֽי׃<BR>
<B>ו,ט</B> ס֣וּרוּ מִ֭מֶּנִּי כָּל־פֹּ֣עֲלֵי אָ֑וֶן    כִּֽי־שָׁמַ֥ע יְ֝הוָ֗ה ק֣וֹל בִּכְיִֽי׃<BR>
<B>ו,י</B> שָׁמַ֣ע יְ֭הוָה תְּחִנָּתִ֑י    יְ֝הוָ֗ה תְּֽפִלָּתִ֥י יִקָּֽח׃<BR>
<B>ו,יא</B> יֵבֹ֤שׁוּ ׀ וְיִבָּֽהֲל֣וּ מְ֭אֹד כָּל־אֹֽיְבָ֑י    יָ֝שֻׁ֗בוּ יֵבֹ֥שׁוּ רָֽגַע׃</P>
<P><B>ז,א</B> שִׁגָּי֗וֹן לְדָ֫וִ֥ד    אֲשֶׁר־שָׁ֥ר לַֽיהוָ֑ה עַל־דִּבְרֵי־כ֝֗וּשׁ בֶּן־יְמִינִֽי׃<BR>
<B>ז,ב</B> יְהוָ֣ה אֱ֭לֹהַי בְּךָ֣ חָסִ֑יתִי    הֽוֹשִׁיעֵ֥נִי מִכָּל־רֹֽ֝דְפַ֗י וְהַצִּילֵֽנִי׃<BR>
<B>ז,ג</B> פֶּן־יִטְרֹ֣ף כְּאַרְיֵ֣ה נַפְשִׁ֑י    פֹּ֝רֵ֗ק וְאֵ֣ין מַצִּֽיל׃<BR>
<B>ז,ד</B> יְהוָ֣ה אֱ֭לֹהַי אִם־עָשִׂ֣יתִי זֹ֑את    אִֽם־יֶשׁ־עָ֥וֶל בְּכַפָּֽי׃<BR>
<B>ז,ה</B> אִם־גָּ֭מַלְתִּי שֽׁוֹלְמִ֥י רָ֑ע    וָֽאֲחַלְּצָ֖ה צֽוֹרְרִ֣י רֵיקָֽם׃<BR>
<B>ז,ו</B> יִ֥רַדֹּֽף אוֹיֵ֨ב ׀ נַפְשִׁ֡י וְיַשֵּׂ֗ג וְיִרְמֹ֣ס לָאָ֣רֶץ חַיָּ֑י    וּכְבוֹדִ֓י ׀ לֶֽעָפָ֖ר יַשְׁכֵּ֣ן סֶֽלָה׃<BR>
<B>ז,ז</B> ק֘וּמָ֤ה יְהוָ֨ה ׀ בְּאַפֶּ֗ךָ הִ֭נָּשֵׂא בְּעַבְר֣וֹת צֽוֹרְרָ֑י    וְע֥וּרָה אֵ֝לַ֗י מִשְׁפָּ֥ט צִוִּֽיתָ׃<BR>
<B>ז,ח</B> וַֽעֲדַ֣ת לְ֭אֻמִּים תְּסֽוֹבְבֶ֑ךָּ    וְ֝עָלֶ֗יהָ לַמָּר֥וֹם שֽׁוּבָה׃<BR>
<B>ז,ט</B> יְהוָה֮ יָדִ֪ין עַ֫מִּ֥ים    שָׁפְטֵ֥נִי יְהוָ֑ה כְּצִדְקִ֖י וּכְתֻמִּ֣י עָלָֽי׃<BR>
<B>ז,י</B> יִגְמָר־נָ֬א רַ֨ע ׀ רְשָׁעִים֮    וּתְכוֹנֵ֪ן צַ֫דִּ֥יק<BR>וּבֹחֵ֣ן לִ֭בּוֹת וּכְלָי֗וֹת    אֱלֹהִ֥ים צַדִּֽיק׃<BR>
<B>ז,יא</B> מָֽגִנִּ֥י עַל־אֱלֹהִ֑ים    מ֝וֹשִׁ֗יעַ יִשְׁרֵי־לֵֽב׃<BR>
<B>ז,יב</B> אֱ֭לֹהִים שׁוֹפֵ֣ט צַדִּ֑יק    וְ֝אֵ֗ל זֹעֵ֥ם בְּכָל־יֽוֹם׃<BR>
<B>ז,יג</B> אִם־לֹ֣א יָ֭שׁוּב חַרְבּ֣וֹ יִלְט֑וֹשׁ    קַשְׁתּ֥וֹ דָ֝רַ֗ךְ וַֽיְכוֹנְנֶֽהָ׃<BR>
<B>ז,יד</B> וְ֭לוֹ הֵכִ֣ין כְּלֵי־מָ֑וֶת    חִ֝צָּ֗יו לְֽדֹלְקִ֥ים יִפְעָֽל׃<BR>
<B>ז,טו</B> הִנֵּ֥ה יְחַבֶּל־אָ֑וֶן    וְהָרָ֥ה עָ֝מָ֗ל וְיָ֣לַד שָֽׁקֶר׃<BR>
<B>ז,טז</B> בּ֣וֹר כָּ֭רָה וַֽיַּחְפְּרֵ֑הוּ    וַ֝יִּפֹּ֗ל בְּשַׁ֣חַת יִפְעָֽל׃<BR>
<B>ז,יז</B> יָשׁ֣וּב עֲמָל֣וֹ בְרֹאשׁ֑וֹ    וְעַ֥ל קָ֝דְקֳד֗וֹ חֲמָס֥וֹ יֵרֵֽד׃<BR>
<B>ז,יח</B> אוֹדֶ֣ה יְהוָ֣ה כְּצִדְק֑וֹ    וַֽ֝אֲזַמְּרָ֗ה שֵֽׁם־יְהוָ֥ה עֶלְיֽוֹן׃</P>
<P><B>ח,א</B> לַמְנַצֵּ֥חַ עַֽל־הַגִּתִּ֗ית    מִזְמ֥וֹר לְדָוִֽד׃<BR>
<B>ח,ב</B> יְהוָ֤ה אֲדֹנֵ֗ינוּ    מָֽה־אַדִּ֣יר שִׁ֭מְךָ בְּכָל־הָאָ֑רֶץ<BR>אֲשֶׁ֥ר תְּנָ֥ה הֽ֝וֹדְךָ֗    עַל־הַשָּׁמָֽיִם׃<BR>
<B>ח,ג</B> מִפִּ֤י עֽוֹלְלִ֨ים ׀ וְֽיֹנְקִים֮    יִסַּ֪דְתָּ֫ עֹ֥ז<BR>לְמַ֥עַן צֽוֹרְרֶ֑יךָ    לְהַשְׁבִּ֥ית א֝וֹיֵ֗ב וּמִתְנַקֵּֽם׃<BR>
<B>ח,ד</B> כִּֽי־אֶרְאֶ֣ה שָׁ֭מֶיךָ    מַֽעֲשֵׂ֣ה אֶצְבְּעֹתֶ֑יךָ <BR>יָרֵ֥חַ וְ֝כֽוֹכָבִ֗ים    אֲשֶׁ֣ר כּוֹנָֽנְתָּה׃<BR>
<B>ח,ה</B> מָֽה־אֱנ֥וֹשׁ כִּֽי־תִזְכְּרֶ֑נּוּ    וּבֶן־אָ֝דָ֗ם כִּ֣י תִפְקְדֶֽנּוּ׃<BR>
<B>ח,ו</B> וַתְּחַסְּרֵ֣הוּ מְּ֭עַט מֵֽאֱלֹהִ֑ים    וְכָב֖וֹד וְהָדָ֣ר תְּעַטְּרֵֽהוּ׃<BR>
<B>ח,ז</B> תַּ֭מְשִׁילֵהוּ בְּמַֽעֲשֵׂ֣י יָדֶ֑יךָ    כֹּ֝֗ל שַׁ֣תָּה תַֽחַת־רַגְלָֽיו׃<BR>
<B>ח,ח</B> צֹנֶ֣ה וַֽאֲלָפִ֣ים כֻּלָּ֑ם    וְ֝גַ֗ם בַּֽהֲמ֥וֹת שָׂדָֽי׃<BR>
<B>ח,ט</B> צִפּ֣וֹר שָׁ֭מַיִם וּדְגֵ֣י הַיָּ֑ם    עֹ֝בֵ֗ר אָרְח֥וֹת יַמִּֽים׃<BR>
<B>ח,י</B> יְהוָ֥ה אֲדֹנֵ֑ינוּ    מָֽה־אַדִּ֥יר שִׁ֝מְךָ֗ בְּכָל־הָאָֽרֶץ׃</P>
<P><B>ט,א</B> לַ֭מְנַצֵּחַ עַל־מ֥וּת לַבֵּ֗ן    מִזְמ֥וֹר לְדָוִֽד׃<BR>
<B>ט,ב</B> אוֹדֶ֣ה יְ֭הוָה בְּכָל־לִבִּ֑י    אֲ֝סַפְּרָ֗ה כָּל־נִפְלְאוֹתֶֽיךָ׃<BR>
<B>ט,ג</B> אֶשְׂמְחָ֣ה וְאֶֽעֶלְצָ֣ה בָ֑ךְ    אֲזַמְּרָ֖ה שִׁמְךָ֣ עֶלְיֽוֹן׃<BR>
<B>ט,ד</B> בְּשׁוּב־אֽוֹיְבַ֥י אָח֑וֹר    יִכָּֽשְׁל֥וּ וְ֝יֹֽאבְד֗וּ מִפָּנֶֽיךָ׃<BR>
<B>ט,ה</B> כִּֽי־עָ֭שִׂיתָ מִשְׁפָּטִ֣י וְדִינִ֑י    יָשַׁ֥בְתָּ לְ֝כִסֵּ֗א שׁוֹפֵ֥ט צֶֽדֶק׃<BR>
<B>ט,ו</B> גָּעַ֣רְתָּ ג֭וֹיִם אִבַּ֣דְתָּ רָשָׁ֑ע    שְׁמָ֥ם מָ֝חִ֗יתָ לְעוֹלָ֥ם וָעֶֽד׃<BR>
<B>ט,ז</B> הָֽאוֹיֵ֨ב ׀ תַּ֥מּוּ חֳרָב֗וֹת לָ֫נֶ֥צַח    וְעָרִ֥ים נָתַ֑שְׁתָּ אָבַ֖ד זִכְרָ֣ם הֵֽמָּה׃<BR>
<B>ט,ח</B> וַֽ֭יהוָה לְעוֹלָ֣ם יֵשֵׁ֑ב    כּוֹנֵ֖ן לַמִּשְׁפָּ֣ט כִּסְאֽוֹ׃<BR>
<B>ט,ט</B> וְה֗וּא יִשְׁפֹּֽט־תֵּבֵ֥ל בְּצֶ֑דֶק    יָדִ֥ין לְ֝אֻמִּ֗ים בְּמֵֽישָׁרִֽים׃<BR>
<B>ט,י</B> וִ֘יהִ֤י יְהוָ֣ה מִשְׂגָּ֣ב לַדָּ֑ךְ    מִ֝שְׂגָּ֗ב לְעִתּ֥וֹת בַּצָּרָֽה׃<BR>
<B>ט,יא</B> וְיִבְטְח֣וּ בְ֭ךָ יֽוֹדְעֵ֣י שְׁמֶ֑ךָ    כִּ֤י לֹֽא־עָזַ֖בְתָּ דֹֽרְשֶׁ֣יךָ יְהוָֽה׃<BR>
<B>ט,יב</B> זַמְּר֗וּ לַֽ֭יהוָה יֹשֵׁ֣ב צִיּ֑וֹן    הַגִּ֥ידוּ בָֽ֝עַמִּ֗ים עֲלִֽילוֹתָֽיו׃<BR>
<B>ט,יג</B> כִּֽי־דֹרֵ֣שׁ דָּ֭מִים אוֹתָ֣ם זָכָ֑ר    לֹֽא־שָׁ֝כַ֗ח צַֽעֲקַ֥ת עניים (עֲנָוִֽים)׃<BR>
<B>ט,יד</B> חָֽנְנֵ֬נִי יְהוָ֗ה רְאֵ֣ה עָ֭נְיִי מִשֹּֽׂנְאָ֑י    מְ֝רֽוֹמְמִ֗י מִשַּׁ֥עֲרֵי מָֽוֶת׃<BR>
<B>ט,טו</B> לְמַ֥עַן אֲסַפְּרָ֗ה כָּֽל־תְּהִלָּ֫תֶ֥יךָ    בְּשַֽׁעֲרֵ֥י בַת־צִיּ֑וֹן אָ֝גִ֗ילָה בִּישֽׁוּעָתֶֽךָ׃<BR>
<B>ט,טז</B> טָֽבְע֣וּ ג֭וֹיִם בְּשַׁ֣חַת עָשׂ֑וּ    בְּרֶֽשֶׁת־ז֥וּ טָ֝מָ֗נוּ נִלְכְּדָ֥ה רַגְלָֽם׃<BR>
<B>ט,יז</B> נ֤וֹדַ֨ע ׀ יְהוָה֮ מִשְׁפָּ֪ט עָ֫שָׂ֥ה    בְּפֹ֣עַל כַּ֭פָּיו נוֹקֵ֣שׁ רָשָׁ֑ע הִגָּי֥וֹן סֶֽלָה׃<BR>
<B>ט,יח</B> יָשׁ֣וּבוּ רְשָׁעִ֣ים לִשְׁא֑וֹלָה    כָּל־גּ֝וֹיִ֗ם שְׁכֵחֵ֥י אֱלֹהִֽים׃<BR>
<B>ט,יט</B> כִּ֤י לֹ֣א לָ֭נֶצַח יִשָּׁכַ֣ח אֶבְי֑וֹן    תִּקְוַ֥ת ענוים (עֲ֝נִיִּ֗ים) תֹּאבַ֥ד לָעַֽד׃<BR>
<B>ט,כ</B> קוּמָ֣ה יְ֭הוָה אַל־יָעֹ֣ז אֱנ֑וֹשׁ    יִשָּֽׁפְט֥וּ ג֝וֹיִ֗ם עַל־פָּנֶֽיךָ׃<BR>
<B>ט,כא</B> שִׁ֘יתָ֤ה יְהוָ֨ה ׀ מוֹרָ֗ה לָ֫הֶ֥ם    יֵֽדְע֥וּ גוֹיִ֑ם אֱנ֖וֹשׁ הֵ֣מָּה סֶּֽלָה׃</P>
<P><B>י,א</B> לָמָ֣ה יְ֭הוָה תַּֽעֲמֹ֣ד בְּרָח֑וֹק    תַּ֝עְלִ֗ים לְעִתּ֥וֹת בַּצָּרָֽה׃<BR>
<B>י,ב</B> בְּגַֽאֲוַ֣ת רָ֭שָׁע יִדְלַ֣ק עָנִ֑י    יִתָּֽפְשׂ֓וּ ׀ בִּמְזִמּ֖וֹת ז֣וּ חָשָֽׁבוּ׃<BR>
<B>י,ג</B> כִּֽי־הִלֵּ֣ל רָ֭שָׁע עַל־תַּֽאֲוַ֣ת נַפְשׁ֑וֹ    וּבֹצֵ֥עַ בֵּ֝רֵ֗ךְ נִ֘אֵ֥ץ ׀ יְהוָֽה׃<BR>
<B>י,ד</B> רָשָׁ֗ע כְּגֹ֣בַהּ אַ֭פּוֹ בַּל־יִדְרֹ֑שׁ    אֵ֥ין אֱ֝לֹהִ֗ים כָּל־מְזִמּוֹתָֽיו׃<BR>
<B>י,ה</B> יָ֘חִ֤ילוּ דְרָכָ֨ו ׀ בְּכָל־עֵ֗ת מָר֣וֹם מִ֭שְׁפָּטֶיךָ מִנֶּגְדּ֑וֹ    כָּל־צֽ֝וֹרְרָ֗יו יָפִ֥יחַ בָּהֶֽם׃<BR>
<B>י,ו</B> אָמַ֣ר בְּ֭לִבּוֹ בַּל־אֶמּ֑וֹט    לְדֹ֥ר וָ֝דֹ֗ר אֲשֶׁ֣ר לֹֽא־בְרָֽע׃<BR>
<B>י,ז</B> אָלָ֤ה ׀ פִּ֣יהוּ מָ֭לֵא וּמִרְמ֣וֹת וָתֹ֑ךְ    תַּ֥חַת לְ֝שׁוֹנ֗וֹ עָמָ֥ל וָאָֽוֶן׃<BR>
<B>י,ח</B> יֵשֵׁ֤ב ׀ בְּמַאְרַ֬ב חֲצֵרִ֗ים בַּֽ֭מִּסְתָּרִים יַֽהֲרֹ֣ג נָקִ֑י    עֵ֝ינָ֗יו לְֽחֵלְכָ֥ה יִצְפֹּֽנוּ׃<BR>
<B>י,ט</B> יֶֽאֱרֹ֬ב בַּמִּסְתָּ֨ר ׀ כְּאַרְיֵ֬ה בְסֻכֹּ֗ה    יֶֽ֭אֱרֹב לַֽחֲט֣וֹף עָנִ֑י<BR>יַחְטֹ֥ף עָ֝נִ֗י    בְּמָשְׁכ֥וֹ בְרִשְׁתּֽוֹ׃<BR>
<B>י,י</B> ודכה (יִדְכֶּ֥ה) יָשֹׁ֑חַ    וְנָפַ֥ל בַּֽ֝עֲצוּמָ֗יו חלכאים (חֵ֣ל כָּאִֽים)׃<BR>
<B>י,יא</B> אָמַ֣ר בְּ֭לִבּוֹ שָׁ֣כַֽח אֵ֑ל    הִסְתִּ֥יר פָּ֝נָ֗יו בַּל־רָאָ֥ה לָנֶֽצַח׃<BR>
<B>י,יב</B> קוּמָ֤ה יְהוָ֗ה אֵ֭ל נְשָׂ֣א יָדֶ֑ךָ    אַל־תִּשְׁכַּ֥ח עניים (עֲנָוִֽים)׃<BR>
<B>י,יג</B> עַל־מֶ֤ה ׀ נִאֵ֖ץ רָשָׁ֥ע ׀ אֱלֹהִ֑ים    אָמַ֥ר בְּ֝לִבּ֗וֹ לֹ֣א תִדְרֹֽשׁ׃<BR>
<B>י,יד</B> רָאִ֡תָה כִּֽי־אַתָּ֤ה ׀ עָ֘מָ֤ל וָכַ֨עַס ׀ תַּבִּיט֮    לָתֵ֪ת בְּיָ֫דֶ֥ךָ<BR>עָ֭לֶיךָ יַֽעֲזֹ֣ב חֵלֵ֑כָה    יָ֝ת֗וֹם אַתָּ֤ה ׀ הָיִ֬יתָ עוֹזֵֽר׃<BR>
<B>י,טו</B> שְׁ֭בֹר זְר֣וֹעַ רָשָׁ֑ע    וָ֝רָ֗ע תִּֽדְרוֹשׁ־רִשְׁע֥וֹ בַל־תִּמְצָֽא׃<BR>
<B>י,טז</B> יְהוָ֣ה מֶ֭לֶךְ עוֹלָ֣ם וָעֶ֑ד    אָֽבְד֥וּ ג֝וֹיִ֗ם מֵֽאַרְצֽוֹ׃<BR>
<B>י,יז</B> תַּֽאֲוַ֬ת עֲנָוִ֣ים שָׁמַ֣עְתָּ יְהוָ֑ה    תָּכִ֥ין לִ֝בָּ֗ם תַּקְשִׁ֥יב אָזְנֶֽךָ׃<BR>
<B>י,יח</B> לִשְׁפֹּ֥ט יָת֗וֹם וָ֫דָ֥ךְ    בַּל־יוֹסִ֥יף ע֑וֹד לַֽעֲרֹ֥ץ אֱ֝נ֗וֹשׁ מִן־הָאָֽרֶץ׃</P>
<P><B>יא,א</B> לַמְנַצֵּ֗חַ לְדָ֫וִ֥ד<BR>בַּֽיהוָ֨ה ׀ חָסִ֗יתִי אֵ֭יךְ תֹּֽאמְר֣וּ לְנַפְשִׁ֑י    נודו (נ֝֗וּדִי) הַרְכֶ֥ם צִפּֽוֹר׃<BR>
<B>יא,ב</B> כִּ֤י הִנֵּ֪ה הָֽרְשָׁעִ֡ים יִדְרְכ֬וּן קֶ֗שֶׁת    כּֽוֹנְנ֣וּ חִצָּ֣ם עַל־יֶ֑תֶר <BR>לִיר֥וֹת בְּמוֹ־אֹ֝֗פֶל    לְיִשְׁרֵי־לֵֽב׃<BR>
<B>יא,ג</B> כִּ֣י הַ֭שָּׁתוֹת יֵהָֽרֵס֑וּן    צַ֝דִּ֗יק מַה־פָּעָֽל׃<BR>
<B>יא,ד</B> יְהוָ֤ה ׀ בְּֽהֵ֘יכַ֤ל קָדְשׁ֗וֹ    יְהוָה֮ בַּשָּׁמַ֪יִם כִּ֫סְא֥וֹ<BR>עֵינָ֥יו יֶֽחֱז֑וּ    עַפְעַפָּ֥יו יִ֝בְחֲנ֗וּ בְּנֵ֣י אָדָֽם׃<BR>
<B>יא,ה</B> יְהוָה֮ צַדִּ֪יק יִ֫בְחָ֥ן    וְ֭רָשָׁע וְאֹהֵ֣ב חָמָ֑ס שָֽׂנְאָ֥ה נַפְשֽׁוֹ׃<BR>
<B>יא,ו</B> יַמְטֵ֥ר עַל־רְשָׁעִ֗ים פַּ֫חִ֥ים    אֵ֣שׁ וְ֭גָפְרִית וְר֥וּחַ זִלְעָפ֗וֹת מְנָ֣ת כּוֹסָֽם׃<BR>
<B>יא,ז</B> כִּֽי־צַדִּ֣יק יְ֭הוָה צְדָק֣וֹת אָהֵ֑ב    יָ֝שָׁ֗ר יֶֽחֱז֥וּ פָנֵֽימוֹ׃</P>
<P><B>יב,א</B> לַמְנַצֵּ֥חַ עַֽל־הַשְּׁמִינִ֗ית    מִזְמ֥וֹר לְדָוִֽד׃<BR>
<B>יב,ב</B> הוֹשִׁ֣יעָה יְ֭הוָה כִּֽי־גָמַ֣ר חָסִ֑יד    כִּי־פַ֥סּוּ אֱ֝מוּנִ֗ים מִבְּנֵ֥י אָדָֽם׃<BR>
<B>יב,ג</B> שָׁ֤וְא ׀ יְֽדַבְּרוּ֮ אִ֤ישׁ אֶת־רֵ֫עֵ֥הוּ    שְׂפַ֥ת חֲלָק֑וֹת בְּלֵ֖ב וָלֵ֣ב יְדַבֵּֽרוּ׃<BR>
<B>יב,ד</B> יַכְרֵ֣ת יְ֭הוָה כָּל־שִׂפְתֵ֣י חֲלָק֑וֹת    לָ֝שׁ֗וֹן מְדַבֶּ֥רֶת גְּדֹלֽוֹת׃<BR>
<B>יב,ה</B> אֲשֶׁ֤ר אָֽמְר֨וּ ׀ לִלְשֹׁנֵ֣נוּ נַ֭גְבִּיר שְׂפָתֵ֣ינוּ אִתָּ֑נוּ    מִ֖י אָד֣וֹן לָֽנוּ׃<BR>
<B>יב,ו</B> מִשֹּׁ֥ד עֲנִיִּים֮    מֵֽאֶנְקַ֪ת אֶבְי֫וֹנִ֥ים<BR>עַתָּ֣ה אָ֭קוּם יֹאמַ֣ר יְהוָ֑ה    אָשִׁ֥ית בְּ֝יֵ֗שַׁע יָפִ֥יחַֽ לֽוֹ׃<BR>
<B>יב,ז</B> אִ֥מְר֣וֹת יְהוָה֮    אֲמָר֪וֹת טְהֹ֫ר֥וֹת<BR>כֶּ֣סֶף צָ֭רוּף בַּֽעֲלִ֣יל לָאָ֑רֶץ    מְ֝זֻקָּ֗ק שִׁבְעָתָֽיִם׃<BR>
<B>יב,ח</B> אַתָּֽה־יְהוָ֥ה תִּשְׁמְרֵ֑ם    תִּצְּרֶ֓נּוּ ׀ מִן־הַדּ֖וֹר ז֣וּ לְעוֹלָֽם׃<BR>
<B>יב,ט</B> סָבִ֗יב רְשָׁעִ֥ים יִתְהַלָּכ֑וּן    כְּרֻ֥ם זֻ֝לּ֗וּת לִבְנֵ֥י אָדָֽם׃</P>
<P><B>יג,א</B> לַמְנַצֵּ֗חַ מִזְמ֥וֹר לְדָוִֽד׃<BR>
<B>יג,ב</B> עַד־אָ֣נָה יְ֭הוָה תִּשְׁכָּחֵ֣נִי נֶ֑צַח    עַד־אָ֓נָה ׀ תַּסְתִּ֖יר אֶת־פָּנֶ֣יךָ מִמֶּֽנִּי׃<BR>
<B>יג,ג</B> עַד־אָ֨נָה אָשִׁ֪ית עֵצ֡וֹת בְּנַפְשִׁ֗י    יָג֣וֹן בִּלְבָבִ֣י יוֹמָ֑ם<BR>עַד־אָ֓נָה ׀    יָר֖וּם אֹֽיְבִ֣י עָלָֽי׃<BR>
<B>יג,ד</B> הַבִּ֣יטָֽה עֲ֭נֵנִי יְהוָ֣ה אֱלֹהָ֑י    הָאִ֥ירָה עֵ֝ינַ֗י פֶּן־אִישַׁ֥ן הַמָּֽוֶת׃<BR>
<B>יג,ה</B> פֶּן־יֹאמַ֣ר אֹֽיְבִ֣י יְכָלְתִּ֑יו    צָרַ֥י יָ֝גִ֗ילוּ כִּ֣י אֶמּֽוֹט׃<BR>
<B>יג,ו</B> וַֽאֲנִ֤י ׀ בְּחַסְדְּךָ֣ בָטַחְתִּי֮    יָ֤גֵ֥ל לִבִּ֗י בִּישֽׁוּעָ֫תֶ֥ךָ<BR>אָשִׁ֥ירָה לַֽיהוָ֑ה    כִּ֖י גָמַ֣ל עָלָֽי׃</P>
<P><B>יד,א</B> לַמְנַצֵּ֗חַ לְדָ֫וִ֥ד<BR>אָ֘מַ֤ר נָבָ֣ל בְּ֭לִבּוֹ    אֵ֣ין אֱלֹהִ֑ים<BR>הִֽשְׁחִ֗יתוּ הִֽתְעִ֥יבוּ עֲלִילָ֗ה    אֵ֣ין עֹֽשֵׂה־טֽוֹב׃<BR>
<B>יד,ב</B> יְֽהוָ֗ה    מִשָּׁמַיִם֮ הִשְׁקִ֪יף עַֽל־בְּנֵי־אָ֫דָ֥ם<BR>לִ֭רְאוֹת הֲיֵ֣שׁ מַשְׂכִּ֑יל    דֹּ֝רֵ֗שׁ אֶת־אֱלֹהִֽים׃<BR>
<B>יד,ג</B> הַכֹּ֥ל סָר֮ יַחְדָּ֪ו נֶֽ֫אֱלָ֥חוּ    אֵ֤ין עֹֽשֵׂה־ט֑וֹב אֵ֝֗ין גַּם־אֶחָֽד׃<BR>
<B>יד,ד</B> הֲלֹ֥א יָֽדְעוּ֮ כָּל־פֹּ֪עֲלֵ֫י אָ֥וֶן    אֹֽכְלֵ֣י עַ֭מִּי אָ֣כְלוּ לֶ֑חֶם יְ֝הוָ֗ה לֹ֣א קָרָֽאוּ׃<BR>
<B>יד,ה</B> שָׁ֤ם ׀ פָּ֣חֲדוּ פָ֑חַד    כִּֽי־אֱ֝לֹהִ֗ים בְּד֣וֹר צַדִּֽיק׃<BR>
<B>יד,ו</B> עֲצַת־עָנִ֥י תָבִ֑ישׁוּ    כִּ֖י יְהוָ֣ה מַחְסֵֽהוּ׃<BR>
<B>יד,ז</B> מִ֥י יִתֵּ֣ן מִצִּיּוֹן֮    יְשׁוּעַ֪ת יִשְׂרָ֫אֵ֥ל<BR>בְּשׁ֣וּב יְ֭הוָה שְׁב֣וּת עַמּ֑וֹ    יָגֵ֥ל יַֽ֝עֲקֹ֗ב יִשְׂמַ֥ח יִשְׂרָאֵֽל׃</P>
<P><B>טו,א</B> מִזְמ֗וֹר לְדָ֫וִ֥ד    יְ֭הוָה מִֽי־יָג֣וּר בְּאָֽהֳלֶ֑ךָ מִֽי־יִ֝שְׁכֹּ֗ן בְּהַ֣ר קָדְשֶֽׁךָ׃<BR>
<B>טו,ב</B> הוֹלֵ֣ךְ תָּ֭מִים וּפֹעֵ֥ל צֶ֑דֶק    וְדֹבֵ֥ר אֱ֝מֶ֗ת בִּלְבָבֽוֹ׃<BR>
<B>טו,ג</B> לֹֽא־רָגַ֨ל ׀ עַל־לְשֹׁנ֗וֹ לֹֽא־עָשָׂ֣ה לְרֵעֵ֣הוּ רָעָ֑ה    וְ֝חֶרְפָּ֗ה לֹֽא־נָשָׂ֥א עַל־קְרֹבֽוֹ׃<BR>
<B>טו,ד</B> נִבְזֶ֤ה ׀ בְּֽעֵ֘ינָ֤יו נִמְאָ֗ס    וְאֶת־יִרְאֵ֣י יְהוָ֣ה יְכַבֵּ֑ד<BR>נִשְׁבַּ֥ע לְ֝הָרַ֗ע    וְלֹ֣א יָמִֽר׃<BR>
<B>טו,ה</B> כַּסְפּ֤וֹ ׀ לֹֽא־נָתַ֣ן בְּנֶשֶׁךְ֮    וְשֹׁ֥חַד עַל־נָקִ֗י לֹ֥א לָ֫קָ֥ח<BR>עֹֽשֵׂה־אֵ֑לֶּה    לֹ֖א יִמּ֣וֹט לְעוֹלָֽם׃</P>
<P><B>טז,א</B> מִכְתָּ֥ם לְדָוִ֑ד    שָֽׁמְרֵ֥נִי אֵ֝֗ל כִּֽי־חָסִ֥יתִי בָֽךְ׃<BR>
<B>טז,ב</B> אָמַ֣רְתְּ לַֽ֭יהוָה אֲדֹנָ֣י אָ֑תָּה    טֽ֝וֹבָתִ֗י בַּל־עָלֶֽיךָ׃<BR>
<B>טז,ג</B> לִ֭קְדוֹשִׁים אֲשֶׁר־בָּאָ֣רֶץ הֵ֑מָּה    וְ֝אַדִּירֵ֗י כָּל־חֶפְצִי־בָֽם׃<BR>
<B>טז,ד</B> יִרְבּ֥וּ עַצְּבוֹתָם֮    אַחֵ֪ר מָ֫הָ֥רוּ<BR>בַּל־אַסִּ֣יךְ נִסְכֵּיהֶ֣ם מִדָּ֑ם    וּֽבַל־אֶשָּׂ֥א אֶת־שְׁ֝מוֹתָ֗ם עַל־שְׂפָתָֽי׃<BR>
<B>טז,ה</B> יְֽהוָ֗ה מְנָת־חֶלְקִ֥י וְכוֹסִ֑י    אַ֝תָּ֗ה תּוֹמִ֥יךְ גּֽוֹרָלִֽי׃<BR>
<B>טז,ו</B> חֲבָלִ֣ים נָֽפְלוּ־לִ֭י בַּנְּעִמִ֑ים    אַף־נַֽ֝חֲלָ֗ת שָֽׁפְרָ֥ה עָלָֽי׃<BR>
<B>טז,ז</B> אֲבָרֵ֗ךְ אֶת־יְ֭הוָה אֲשֶׁ֣ר יְעָצָ֑נִי    אַף־לֵ֝יל֗וֹת יִסְּר֥וּנִי כִלְיוֹתָֽי׃<BR>
<B>טז,ח</B> שִׁוִּ֬יתִי יְהוָ֣ה לְנֶגְדִּ֣י תָמִ֑יד    כִּ֥י מִֽ֝ימִינִ֗י בַּל־אֶמּֽוֹט׃<BR>
<B>טז,ט</B> לָכֵ֤ן ׀ שָׂמַ֣ח לִ֭בִּי וַיָּ֣גֶל כְּבוֹדִ֑י    אַף־בְּ֝שָׂרִ֗י יִשְׁכֹּ֥ן לָבֶֽטַח׃<BR>
<B>טז,י</B> כִּ֤י ׀ לֹֽא־תַעֲזֹ֣ב נַפְשִׁ֣י לִשְׁא֑וֹל    לֹֽא־תִתֵּ֥ן חֲ֝סִֽידְךָ֗ לִרְא֥וֹת שָֽׁחַת׃<BR>
<B>טז,יא</B> תּֽוֹדִיעֵנִי֮    אֹ֤רַח חַ֫יִּ֥ים<BR>שֹׂ֣בַע שְׂ֭מָחוֹת אֶת־פָּנֶ֑יךָ    נְעִמ֖וֹת בִּימִֽינְךָ֣ נֶֽצַח׃</P>
<P><B>יז,א</B> תְּפִלָּ֗ה לְדָ֫וִ֥ד<BR>שִׁמְעָ֤ה יְהוָ֨ה ׀ צֶ֗דֶק    הַקְשִׁ֥יבָה רִנָּתִ֗י הַֽאֲזִ֥ינָה תְפִלָּתִ֑י<BR>בְּ֝לֹ֗א    שִׂפְתֵ֥י מִרְמָֽה׃<BR>
<B>יז,ב</B> מִ֭לְּפָנֶיךָ מִשְׁפָּטִ֣י יֵצֵ֑א    עֵ֝ינֶ֗יךָ תֶּֽחֱזֶ֥ינָה מֵֽישָׁרִֽים׃<BR>
<B>יז,ג</B> בָּ֘חַ֤נְתָּ לִבִּ֨י ׀ פָּ֘קַ֤דְתָּ לַּ֗יְלָה    צְרַפְתַּ֥נִי בַל־תִּמְצָ֑א<BR>זַ֝מֹּתִ֗י    בַּל־יַֽעֲבָר־פִּֽי׃<BR>
<B>יז,ד</B> לִפְעֻלּ֣וֹת אָ֭דָם בִּדְבַ֣ר שְׂפָתֶ֑יךָ    אֲנִ֥י שָׁ֝מַ֗רְתִּי אָרְח֥וֹת פָּרִֽיץ׃<BR>
<B>יז,ה</B> תָּמֹ֣ךְ אֲ֭שֻׁרַי בְּמַעְגְּלוֹתֶ֑יךָ    בַּל־נָמ֥וֹטּוּ פְעָמָֽי׃<BR>
<B>יז,ו</B> אֲנִֽי־קְרָאתִ֣יךָ כִֽי־תַעֲנֵ֣נִי אֵ֑ל    הַֽט־אָזְנְךָ֥ לִ֝֗י שְׁמַ֣ע אִמְרָתִֽי׃<BR>
<B>יז,ז</B> הַפְלֵ֣ה חֲ֭סָדֶיךָ מוֹשִׁ֣יעַ חוֹסִ֑ים    מִ֝מִּתְקֽוֹמְמִ֗ים בִּֽימִינֶֽךָ׃<BR>
<B>יז,ח</B> שָׁ֭מְרֵנִי כְּאִישׁ֣וֹן בַּת־עָ֑יִן    בְּצֵ֥ל כְּ֝נָפֶ֗יךָ תַּסְתִּירֵֽנִי׃<BR>
<B>יז,ט</B> מִפְּנֵ֣י רְ֭שָׁעִים ז֣וּ שַׁדּ֑וּנִי    אֹֽיְבַ֥י בְּ֝נֶ֗פֶשׁ יַקִּ֥יפוּ עָלָֽי׃<BR>
<B>יז,י</B> חֶלְבָּ֥מוֹ סָּֽגְר֑וּ    פִּ֝֗ימוֹ דִּבְּר֥וּ בְגֵאֽוּת׃<BR>
<B>יז,יא</B> אַ֭שֻּׁרֵינוּ עַתָּ֣ה סבבוני (סְבָב֑וּנוּ)    עֵֽינֵיהֶ֥ם יָ֝שִׁ֗יתוּ לִנְט֥וֹת בָּאָֽרֶץ׃<BR>
<B>יז,יב</B> דִּמְיֹנ֗וֹ כְּ֭אַרְיֵה יִכְס֣וֹף לִטְרֹ֑ף    וְ֝כִכְפִ֗יר יֹשֵׁ֥ב בְּמִסְתָּרִֽים׃<BR>
<B>יז,יג</B> קוּמָ֤ה יְהוָ֗ה    קַדְּמָ֣ה פָ֭נָיו הַכְרִיעֵ֑הוּ<BR>פַּלְּטָ֥ה נַ֝פְשִׁ֗י    מֵֽרָשָׁ֥ע חַרְבֶּֽךָ׃<BR>
<B>יז,יד</B> מִ֥מְתִֽים יָֽדְךָ֨ ׀ יְהוָ֡ה    מִֽמְתִ֬ים מֵחֶ֗לֶד <BR>חֶלְקָ֥ם בַּֽחַיִּים֮    וצפינך (וּֽצְפוּנְךָ֮) תְּמַלֵּ֪א בִ֫טְנָ֥ם<BR>יִשְׂבְּע֥וּ בָנִ֑ים    וְהִנִּ֥יחוּ יִ֝תְרָ֗ם לְעֽוֹלְלֵיהֶֽם׃<BR>
<B>יז,טו</B> אֲנִ֗י בְּ֭צֶדֶק אֶֽחֱזֶ֣ה פָנֶ֑יךָ    אֶשְׂבְּעָ֥ה בְ֝הָקִ֗יץ תְּמֽוּנָתֶֽךָ׃</P>
<P><B>יח,א</B> לַמְנַצֵּ֤חַ ׀ לְעֶ֥בֶד יְהוָ֗ה לְדָ֫וִ֥ד<BR>אֲשֶׁ֤ר דִּבֶּ֨ר ׀ לַֽיהוָ֗ה    אֶת־דִּ֭בְרֵי הַשִּׁירָ֣ה הַזֹּ֑את <BR>בְּי֤וֹם הִֽצִּיל־יְהוָ֘ה אוֹת֥וֹ מִכַּ֥ף כָּל־אֹֽ֝יְבָ֗יו    וּמִיַּ֥ד שָׁאֽוּל׃<BR>
<B>יח,ב</B> וַיֹּאמַ֡ר    אֶרְחָֽמְךָ֖ יְהוָ֣ה חִזְקִֽי׃<BR>
<B>יח,ג</B> יְהוָ֤ה ׀ סַ֥לְעִ֥י וּמְצֽוּדָתִ֗י    וּמְפַ֫לְטִ֥י<BR>אֵלִ֣י צ֭וּרִי אֶֽחֱסֶה־בּ֑וֹ    מָֽגִנִּ֥י וְקֶֽרֶן־יִ֝שְׁעִ֗י מִשְׂגַּבִּֽי׃<BR>
<B>יח,ד</B> מְ֭הֻלָּל אֶקְרָ֣א יְהוָ֑ה    וּמִן־אֹֽ֝יְבַ֗י אִוָּשֵֽׁעַ׃<BR>
<B>יח,ה</B> אֲפָפ֥וּנִי חֶבְלֵי־מָ֑וֶת    וְֽנַחֲלֵ֖י בְלִיַּ֣עַל יְבַֽעֲתֽוּנִי׃<BR>
<B>יח,ו</B> חֶבְלֵ֣י שְׁא֣וֹל סְבָב֑וּנִי    קִ֝דְּמ֗וּנִי מ֣וֹקְשֵׁי מָֽוֶת׃<BR>
<B>יח,ז</B> בַּצַּר־לִ֤י ׀ אֶ֥קְרָ֣א יְהוָה֮    וְאֶל־אֱלֹהַ֪י אֲשַׁ֫וֵּ֥עַ<BR>יִשְׁמַ֣ע מֵהֵֽיכָל֣וֹ קוֹלִ֑י    וְ֝שַׁוְעָתִ֗י לְפָנָ֤יו ׀ תָּב֬וֹא בְאָזְנָֽיו׃<BR>
<B>יח,ח</B> וַתִּגְעַ֬שׁ וַתִּרְעַ֨שׁ ׀ הָאָ֗רֶץ    וּמֽוֹסְדֵ֣י הָרִ֣ים יִרְגָּ֑זוּ<BR>וַ֝יִּתְגָּֽעֲשׁ֗וּ    כִּי־חָ֥רָה לֽוֹ׃<BR>
<B>יח,ט</B> עָ֘לָ֤ה עָשָׁ֨ן ׀ בְּאַפּ֗וֹ    וְאֵשׁ־מִפִּ֥יו תֹּאכֵ֑ל<BR>גֶּֽ֝חָלִ֗ים    בָּֽעֲר֥וּ מִמֶּֽנּוּ׃<BR>
<B>יח,י</B> וַיֵּ֣ט שָׁ֭מַיִם וַיֵּרַ֑ד    וַֽ֝עֲרָפֶ֗ל תַּ֣חַת רַגְלָֽיו׃<BR>
<B>יח,יא</B> וַיִּרְכַּ֣ב עַל־כְּ֭רוּב וַיָּעֹ֑ף    וַ֝יֵּ֗דֶא עַל־כַּנְפֵי־רֽוּחַ׃<BR>
<B>יח,יב</B> יָ֤שֶׁת חֹ֨שֶׁךְ ׀ סִתְר֗וֹ    סְבִֽיבוֹתָ֥יו סֻכָּת֑וֹ<BR>חֶשְׁכַת־מַ֝֗יִם    עָבֵ֥י שְׁחָקִֽים׃<BR>
<B>יח,יג</B> מִנֹּ֗גַהּ נֶ֫גְדּ֥וֹ    עָבָ֥יו עָֽבְר֑וּ בָּ֝רָ֗ד וְגַֽחֲלֵי־אֵֽשׁ׃<BR>
<B>יח,יד</B> וַיַּרְעֵ֬ם בַּשָּׁמַ֨יִם ׀ יְֽהוָ֗ה וְ֭עֶלְיוֹן יִתֵּ֣ן קֹל֑וֹ    בָּ֝רָ֗ד וְגַֽחֲלֵי־אֵֽשׁ׃<BR>
<B>יח,טו</B> וַיִּשְׁלַ֣ח חִ֭צָּיו וַיְפִיצֵ֑ם    וּבְרָקִ֥ים רָ֝֗ב וַיְהֻמֵּֽם׃<BR>
<B>יח,טז</B> וַיֵּ֤רָא֨וּ ׀ אֲפִ֥יקֵי מַ֗יִם    וַֽיִּגָּלוּ֮ מֽוֹסְד֪וֹת תֵּ֫בֵ֥ל<BR>מִגַּעֲרָ֣תְךָ֣ יְהוָ֑ה    מִ֝נִּשְׁמַ֗ת ר֣וּחַ אַפֶּֽךָ׃<BR>
<B>יח,יז</B> יִשְׁלַ֣ח מִ֭מָּרוֹם יִקָּחֵ֑נִי    יַֽ֝מְשֵׁ֗נִי מִמַּ֥יִם רַבִּֽים׃<BR>
<B>יח,יח</B> יַצִּילֵ֗נִי מֵאֹֽיְבִ֥י עָ֑ז    וּ֝מִשֹּֽׂנְאַ֗י כִּֽי־אָמְצ֥וּ מִמֶּֽנִּי׃<BR>
<B>יח,יט</B> יְקַדְּמ֥וּנִי בְיוֹם־אֵידִ֑י    וַֽיְהִי־יְהוָ֖ה לְמִשְׁעָ֣ן לִֽי׃<BR>
<B>יח,כ</B> וַיּֽוֹצִיאֵ֥נִי לַמֶּרְחָ֑ב    יְ֝חַלְּצֵ֗נִי כִּ֘י חָ֥פֵֽץ בִּֽי׃<BR>
<B>יח,כא</B> יִגְמְלֵ֣נִי יְהוָ֣ה כְּצִדְקִ֑י    כְּבֹ֥ר יָ֝דַ֗י יָשִׁ֥יב לִֽי׃<BR>
<B>יח,כב</B> כִּֽי־שָׁ֭מַרְתִּי דַּרְכֵ֣י יְהוָ֑ה    וְלֹֽא־רָ֝שַׁ֗עְתִּי מֵֽאֱלֹהָֽי׃<BR>
<B>יח,כג</B> כִּ֣י כָל־מִשְׁפָּטָ֣יו לְנֶגְדִּ֑י    וְ֝חֻקֹּתָ֗יו לֹֽא־אָסִ֥יר מֶֽנִּי׃<BR>
<B>יח,כד</B> וָֽאֱהִ֣י תָמִ֣ים עִמּ֑וֹ    וָֽ֝אֶשְׁתַּמֵּ֗ר מֵֽעֲו‍ֹנִֽי׃<BR>
<B>יח,כה</B> וַיָּֽשֶׁב־יְהוָ֣ה לִ֣י כְצִדְקִ֑י    כְּבֹ֥ר יָ֝דַ֗י לְנֶ֣גֶד עֵינָֽיו׃<BR>
<B>יח,כו</B> עִם־חָסִ֥יד תִּתְחַסָּ֑ד    עִם־גְּבַ֥ר תָּ֝מִ֗ים תִּתַּמָּֽם׃<BR>
<B>יח,כז</B> עִם־נָבָ֥ר תִּתְבָּרָ֑ר    וְעִם־עִ֝קֵּ֗שׁ תִּתְפַּתָּֽל׃<BR>
<B>יח,כח</B> כִּֽי־אַ֭תָּה עַם־עָנִ֣י תוֹשִׁ֑יעַ    וְעֵינַ֖יִם רָמ֣וֹת תַּשְׁפִּֽיל׃<BR>
<B>יח,כט</B> כִּֽי־אַ֭תָּה תָּאִ֣יר נֵרִ֑י    יְהוָ֥ה אֱ֝לֹהַ֗י יַגִּ֥יהַּ חָשְׁכִּֽי׃<BR>
<B>יח,ל</B> כִּֽי־בְ֭ךָ אָרֻ֣ץ גְּד֑וּד    וּ֝בֵֽאלֹהַ֗י אֲדַלֶּג־שֽׁוּר׃<BR>
<B>יח,לא</B> הָאֵל֮    תָּמִ֪ים דַּ֫רְכּ֥וֹ<BR>אִמְרַֽת־יְהוָ֥ה צְרוּפָ֑ה    מָגֵ֥ן ה֝֗וּא לְכֹ֤ל ׀ הַֽחֹסִ֬ים בּֽוֹ׃<BR>
<B>יח,לב</B> כִּ֤י מִ֣י אֱ֭לוֹהַּ מִבַּלְעֲדֵ֣י יְהוָ֑ה    וּמִ֥י צ֝֗וּר זֽוּלָתִ֥י אֱלֹהֵֽינוּ׃<BR>
<B>יח,לג</B> הָ֭אֵל הַמְאַזְּרֵ֣נִי חָ֑יִל    וַיִּתֵּ֖ן תָּמִ֣ים דַּרְכִּֽי׃<BR>
<B>יח,לד</B> מְשַׁוֶּ֣ה רַ֭גְלַי כָּֽאַיָּל֑וֹת    וְעַ֥ל בָּֽ֝מֹתַ֗י יַֽעֲמִידֵֽנִי׃<BR>
<B>יח,לה</B> מְלַמֵּ֣ד יָ֭דַי לַמִּלְחָמָ֑ה    וְֽנִחֲתָ֥ה קֶֽשֶׁת־נְ֝חוּשָׁ֗ה זְרֽוֹעֹתָֽי׃<BR>
<B>יח,לו</B> וַתִּתֶּן־לִי֮ מָגֵ֪ן יִ֫שְׁעֶ֥ךָ    וִֽימִינְךָ֥ תִסְעָדֵ֑נִי וְֽעַנְוַתְךָ֥ תַרְבֵּֽנִי׃<BR>
<B>יח,לז</B> תַּרְחִ֣יב צַֽעֲדִ֣י תַחְתָּ֑י    וְלֹ֥א מָֽ֝עֲד֗וּ קַרְסֻלָּֽי׃<BR>
<B>יח,לח</B> אֶרְדּ֣וֹף אֽ֭וֹיְבַי וְאַשִּׂיגֵ֑ם    וְלֹֽא־אָ֝שׁ֗וּב עַד־כַּלּוֹתָֽם׃<BR>
<B>יח,לט</B> אֶ֭מְחָצֵם וְלֹא־יֻ֣כְלוּ ק֑וּם    יִ֝פְּל֗וּ תַּ֣חַת רַגְלָֽי׃<BR>
<B>יח,מ</B> וַתְּאַזְּרֵ֣נִי חַ֭יִל לַמִּלְחָמָ֑ה    תַּכְרִ֖יעַ קָמַ֣י תַּחְתָּֽי׃<BR>
<B>יח,מא</B> וְֽאֹיְבַ֗י נָתַ֣תָּה לִּ֣י עֹ֑רֶף    וּ֝מְשַׂנְאַ֗י אַצְמִיתֵֽם׃<BR>
<B>יח,מב</B> יְשַׁוְּע֥וּ וְאֵין־מוֹשִׁ֑יעַ    עַל־יְ֝הוָ֗ה וְלֹ֣א עָנָֽם׃<BR>
<B>יח,מג</B> וְֽאֶשְׁחָקֵ֗ם כְּעָפָ֥ר עַל־פְּנֵי־ר֑וּחַ    כְּטִ֖יט חוּצ֣וֹת אֲרִיקֵֽם׃<BR>
<B>יח,מד</B> תְּפַלְּטֵנִי֮ מֵרִ֪יבֵ֫י עָ֥ם    תְּ֭שִׂימֵנִי לְרֹ֣אשׁ גּוֹיִ֑ם עַ֖ם לֹֽא־יָדַ֣עְתִּי יַֽעַבְדֽוּנִי׃<BR>
<B>יח,מה</B> לְשֵׁ֣מַֽע אֹ֭זֶן יִשָּׁ֣מְעוּ לִ֑י    בְּנֵֽי־נֵ֝כָ֗ר יְכַֽחֲשׁוּ־לִֽי׃<BR>
<B>יח,מו</B> בְּנֵֽי־נֵכָ֥ר יִבֹּ֑לוּ    וְ֝יַחְרְג֗וּ מִֽמִּסְגְּרֽוֹתֵיהֶֽם׃<BR>
<B>יח,מז</B> חַי־יְ֭הוָה וּבָר֣וּךְ צוּרִ֑י    וְ֝יָר֗וּם אֱלוֹהֵ֥י יִשְׁעִֽי׃<BR>
<B>יח,מח</B> הָאֵ֗ל הַנּוֹתֵ֣ן נְקָמ֣וֹת לִ֑י    וַיַּדְבֵּ֖ר עַמִּ֣ים תַּחְתָּֽי׃<BR>
<B>יח,מט</B> מְפַלְּטִ֗י מֵאֹֽ֫יְבָ֥י    אַ֣ף מִן־קָ֭מַי תְּרֽוֹמְמֵ֑נִי מֵאִ֥ישׁ חָ֝מָ֗ס תַּצִּילֵֽנִי׃<BR>
<B>יח,נ</B> עַל־כֵּ֤ן ׀ אֽוֹדְךָ֖ בַגּוֹיִ֥ם ׀ יְהוָ֑ה    וּלְשִׁמְךָ֥ אֲזַמֵּֽרָה׃<BR>
<B>יח,נא</B> מַגְדִּל֮    יְשׁוּע֪וֹת מַ֫לְכּ֥וֹ<BR>וְעֹ֤שֶׂה חֶ֨סֶד ׀ לִמְשִׁיח֗וֹ לְדָוִ֥ד וּלְזַרְע֗וֹ    עַד־עוֹלָֽם׃</P>
<P><B>יט,א</B> לַמְנַצֵּ֗חַ מִזְמ֥וֹר לְדָוִֽד׃<BR>
<B>יט,ב</B> הַשָּׁמַ֗יִם מְֽסַפְּרִ֥ים כְּבֽוֹד־אֵ֑ל    וּֽמַעֲשֵׂ֥ה יָ֝דָ֗יו מַגִּ֥יד הָֽרָקִֽיעַ׃<BR>
<B>יט,ג</B> י֣וֹם לְ֭יוֹם יַבִּ֣יעַֽ אֹ֑מֶר    וְלַ֥יְלָה לְּ֝לַ֗יְלָה יְחַוֶּה־דָּֽעַת׃<BR>
<B>יט,ד</B> אֵֽין־אֹ֭מֶר וְאֵ֣ין דְּבָרִ֑ים    בְּ֝לִ֗י נִשְׁמָ֥ע קוֹלָֽם׃<BR>
<B>יט,ה</B> בְּכָל־הָאָ֨רֶץ ׀ יָ֘צָ֤א קַוָּ֗ם    וּבִקְצֵ֣ה תֵ֭בֵל מִלֵּיהֶ֑ם<BR>לַ֝שֶּׁ֗מֶשׁ    שָֽׂם־אֹ֥הֶל בָּהֶֽם׃<BR>
<B>יט,ו</B> וְה֗וּא כְּ֭חָתָן יֹצֵ֣א מֵֽחֻפָּת֑וֹ    יָשִׂ֥ישׂ כְּ֝גִבּ֗וֹר לָר֥וּץ אֹֽרַח׃<BR>
<B>יט,ז</B> מִקְצֵ֤ה הַשָּׁמַ֨יִם ׀ מֽוֹצָא֗וֹ וּתְקֽוּפָת֥וֹ עַל־קְצוֹתָ֑ם    וְאֵ֥ין נִ֝סְתָּ֗ר מֵֽחַמָּתֽוֹ׃<BR>
<B>יט,ח</B> תּ֘וֹרַ֤ת יְהוָ֣ה תְּ֭מִימָה מְשִׁ֣יבַת נָ֑פֶשׁ    עֵד֥וּת יְהוָ֥ה נֶֽ֝אֱמָנָ֗ה מַחְכִּ֥ימַת פֶּֽתִי׃<BR>
<B>יט,ט</B> פִּקּ֘וּדֵ֤י יְהוָ֣ה יְ֭שָׁרִים מְשַׂמְּחֵי־לֵ֑ב    מִצְוַ֥ת יְהוָ֥ה בָּ֝רָ֗ה מְאִירַ֥ת עֵינָֽיִם׃<BR>
<B>יט,י</B> יִרְאַ֤ת יְהוָ֨ה ׀ טְהוֹרָה֮ עוֹמֶ֪דֶת לָ֫עַ֥ד    מִֽשְׁפְּטֵי־יְהוָ֥ה אֱמֶ֑ת צָֽדְק֥וּ יַחְדָּֽו׃<BR>
<B>יט,יא</B> הַֽנֶּחֱמָדִ֗ים מִ֭זָּהָב וּמִפַּ֣ז רָ֑ב    וּמְתוּקִ֥ים מִ֝דְּבַ֗שׁ וְנֹ֣פֶת צוּפִֽים׃<BR>
<B>יט,יב</B> גַּֽם־עַ֭בְדְּךָ נִזְהָ֣ר בָּהֶ֑ם    בְּ֝שָׁמְרָ֗ם עֵ֣קֶב רָֽב׃<BR>
<B>יט,יג</B> שְׁגִיא֥וֹת מִֽי־יָבִ֑ין    מִֽנִּסְתָּר֥וֹת נַקֵּֽנִי׃<BR>
<B>יט,יד</B> גַּ֤ם מִזֵּדִ֨ים ׀ חֲשֹׂ֬ךְ עַבְדֶּ֗ךָ    אַֽל־יִמְשְׁלוּ־בִ֣י אָ֣ז אֵיתָ֑ם<BR>וְ֝נִקֵּ֗יתִי    מִפֶּ֥שַֽׁע רָֽב׃<BR>
<B>יט,טו</B> יִ֥הְיֽוּ לְרָצ֨וֹן ׀ אִמְרֵי־פִ֡י וְהֶגְי֣וֹן לִבִּ֣י    לְפָנֶ֑יךָ<BR>יְ֝הוָ֗ה    צוּרִ֥י וְגֹֽאֲלִֽי׃</P>
<P><B>כ,א</B> לַמְנַצֵּ֗חַ מִזְמ֥וֹר לְדָוִֽד׃<BR>
<B>כ,ב</B> יַֽעַנְךָ֣ יְ֭הוָה בְּי֣וֹם צָרָ֑ה    יְ֝שַׂגֶּבְךָ֗ שֵׁ֤ם ׀ אֱלֹהֵ֬י יַֽעֲקֹֽב׃<BR>
<B>כ,ג</B> יִשְׁלַֽח־עֶזְרְךָ֥ מִקֹּ֑דֶשׁ    וּ֝מִצִּיּ֗וֹן יִסְעָדֶֽךָּ׃<BR>
<B>כ,ד</B> יִזְכֹּ֥ר כָּל־מִנְחֹתֶ֑ךָ    וְעוֹלָֽתְךָ֖ יְדַשְּׁנֶ֣ה סֶֽלָה׃<BR>
<B>כ,ה</B> יִֽתֶּן־לְךָ֥ כִלְבָבֶ֑ךָ    וְֽכָל־עֲצָתְךָ֥ יְמַלֵּֽא׃<BR>
<B>כ,ו</B> נְרַנְּנָ֤ה ׀ בִּ֘ישׁ֤וּעָתֶ֗ךָ    וּבְשֵֽׁם־אֱלֹהֵ֥ינוּ נִדְגֹּ֑ל<BR>יְמַלֵּ֥א יְ֝הוָ֗ה    כָּל־מִשְׁאֲלוֹתֶֽיךָ׃<BR>
<B>כ,ז</B> עַתָּ֤ה יָדַ֗עְתִּי    כִּ֤י הוֹשִׁ֥יעַ ׀ יְהוָ֗ה מְשִׁ֫יח֥וֹ<BR>יַֽ֭עֲנֵהוּ מִשְּׁמֵ֣י קָדְשׁ֑וֹ    בִּ֝גְבֻר֗וֹת יֵ֣שַׁע יְמִינֽוֹ׃<BR>
<B>כ,ח</B> אֵ֣לֶּה בָ֭רֶכֶב    וְאֵ֣לֶּה בַסּוּסִ֑ים<BR>וַֽאֲנַ֓חְנוּ ׀    בְּשֵׁם־יְהוָ֖ה אֱלֹהֵ֣ינוּ נַזְכִּֽיר׃<BR>
<B>כ,ט</B> הֵ֭מָּה כָּֽרְע֣וּ וְנָפָ֑לוּ    וַֽאֲנַ֥חְנוּ קַּ֝֗מְנוּ וַנִּתְעוֹדָֽד׃<BR>
<B>כ,י</B> יְהוָ֥ה הוֹשִׁ֑יעָה    הַ֝מֶּ֗לֶךְ יַֽעֲנֵ֥נוּ בְיוֹם־קָרְאֵֽנוּ׃</P>
<P><B>כא,א</B> לַמְנַצֵּ֗חַ מִזְמ֥וֹר לְדָוִֽד׃<BR>
<B>כא,ב</B> יְֽהוָ֗ה בְּעָזְּךָ֥ יִשְׂמַח־מֶ֑לֶךְ    וּ֝בִישׁ֥וּעָתְךָ֗ מַה־יגיל (יָּ֥גֶל) מְאֹֽד׃<BR>
<B>כא,ג</B> תַּֽאֲוַ֣ת לִ֭בּוֹ נָתַ֣תָּה לּ֑וֹ    וַֽאֲרֶ֥שֶׁת שְׂ֝פָתָ֗יו בַּל־מָנַ֥עְתָּ סֶּֽלָה׃<BR>
<B>כא,ד</B> כִּֽי־תְ֭קַדְּמֶנּוּ בִּרְכ֣וֹת ט֑וֹב    תָּשִׁ֥ית לְ֝רֹאשׁ֗וֹ עֲטֶ֣רֶת פָּֽז׃<BR>
<B>כא,ה</B> חַיִּ֤ים ׀ שָׁאַ֣ל מִ֭מְּךָ נָתַ֣תָּה לּ֑וֹ    אֹ֥רֶךְ יָ֝מִ֗ים עוֹלָ֥ם וָעֶֽד׃<BR>
<B>כא,ו</B> גָּד֣וֹל כְּ֭בוֹדוֹ בִּישֽׁוּעָתֶ֑ךָ    ה֥וֹד וְ֝הָדָ֗ר תְּשַׁוֶּ֥ה עָלָֽיו׃<BR>
<B>כא,ז</B> כִּֽי־תְשִׁיתֵ֣הוּ בְרָכ֣וֹת לָעַ֑ד    תְּחַדֵּ֥הוּ בְ֝שִׂמְחָ֗ה אֶת־פָּנֶֽיךָ׃<BR>
<B>כא,ח</B> כִּֽי־הַ֭מֶּלֶךְ בֹּטֵ֣חַ בַּֽיהוָ֑ה    וּבְחֶ֥סֶד עֶ֝לְי֗וֹן בַּל־יִמּֽוֹט׃<BR>
<B>כא,ט</B> תִּמְצָ֣א יָֽ֭דְךָ לְכָל־אֹֽיְבֶ֑יךָ    יְ֝מִֽינְךָ֗ תִּמְצָ֥א שֹֽׂנְאֶֽיךָ׃<BR>
<B>כא,י</B> תְּשִׁיתֵ֤מוֹ ׀ כְּתַנּ֥וּר אֵשׁ֮    לְעֵ֪ת פָּ֫נֶ֥יךָ<BR>יְ֭הוָה בְּאַפּ֣וֹ יְבַלְּעֵ֑ם    וְֽתֹאכְלֵ֥ם אֵֽשׁ׃<BR>
<B>כא,יא</B> פִּ֭רְיָמוֹ מֵאֶ֣רֶץ תְּאַבֵּ֑ד    וְ֝זַרְעָ֗ם מִבְּנֵ֥י אָדָֽם׃<BR>
<B>כא,יב</B> כִּֽי־נָט֣וּ עָלֶ֣יךָ רָעָ֑ה    חָֽשְׁב֥וּ מְ֝זִמָּ֗ה בַּל־יוּכָֽלוּ׃<BR>
<B>כא,יג</B> כִּ֭י תְּשִׁיתֵ֣מוֹ שֶׁ֑כֶם    בְּ֝מֵֽיתָרֶ֗יךָ תְּכוֹנֵ֥ן עַל־פְּנֵיהֶֽם׃<BR>
<B>כא,יד</B> ר֣וּמָה יְהוָ֣ה בְּעֻזֶּ֑ךָ    נָשִׁ֥ירָה וּֽ֝נְזַמְּרָ֗ה גְּבֽוּרָתֶֽךָ׃</P>
<P><B>כב,א</B> לַ֭מְנַצֵּחַ עַל־אַיֶּ֥לֶת הַשַּׁ֗חַר    מִזְמ֥וֹר לְדָוִֽד׃<BR>
<B>כב,ב</B> אֵלִ֣י אֵ֭לִי לָמָ֣ה עֲזַבְתָּ֑נִי    רָח֥וֹק מִֽ֝ישׁוּעָתִ֗י דִּבְרֵ֥י שַֽׁאֲגָתִֽי׃<BR>
<B>כב,ג</B> אֱֽלֹהַ֗י אֶקְרָ֣א י֭וֹמָם וְלֹ֣א תַֽעֲנֶ֑ה    וְ֝לַ֗יְלָה וְֽלֹא־דֻֽמִיָּ֥ה לִֽי׃<BR>
<B>כב,ד</B> וְאַתָּ֥ה קָד֑וֹשׁ    י֝וֹשֵׁ֗ב תְּהִלּ֥וֹת יִשְׂרָאֵֽל׃<BR>
<B>כב,ה</B> בְּ֭ךָ בָּֽטְח֣וּ אֲבֹתֵ֑ינוּ    בָּֽ֝טְח֗וּ וַֽתְּפַלְּטֵֽמוֹ׃<BR>
<B>כב,ו</B> אֵלֶ֣יךָ זָֽעֲק֣וּ וְנִמְלָ֑טוּ    בְּךָ֖ בָֽטְח֣וּ וְלֹא־בֽוֹשׁוּ׃<BR>
<B>כב,ז</B> וְאָֽנֹכִ֣י תוֹלַ֣עַת וְלֹא־אִ֑ישׁ    חֶרְפַּ֥ת אָ֝דָ֗ם וּבְז֥וּי עָֽם׃<BR>
<B>כב,ח</B> כָּל־רֹ֭אַי יַלְעִ֣גוּ לִ֑י    יַפְטִ֥ירוּ בְ֝שָׂפָ֗ה יָנִ֥יעוּ רֹֽאשׁ׃<BR>
<B>כב,ט</B> גֹּ֣ל אֶל־יְהוָ֣ה יְפַלְּטֵ֑הוּ    יַ֝צִּילֵ֗הוּ כִּ֘י חָ֥פֵֽץ בּֽוֹ׃<BR>
<B>כב,י</B> כִּֽי־אַתָּ֣ה גֹחִ֣י מִבָּ֑טֶן    מַ֝בְטִיחִ֗י עַל־שְׁדֵ֥י אִמִּֽי׃<BR>
<B>כב,יא</B> עָ֭לֶיךָ הָשְׁלַ֣כְתִּי מֵרָ֑חֶם    מִבֶּ֥טֶן אִ֝מִּ֗י אֵ֣לִי אָֽתָּה׃<BR>
<B>כב,יב</B> אַל־תִּרְחַ֣ק מִ֭מֶּנִּי כִּֽי־צָרָ֣ה קְרוֹבָ֑ה    כִּי־אֵ֥ין עוֹזֵֽר׃<BR>
<B>כב,יג</B> סְ֭בָבוּנִי פָּרִ֣ים רַבִּ֑ים    אַבִּירֵ֖י בָשָׁ֣ן כִּתְּרֽוּנִי׃<BR>
<B>כב,יד</B> פָּצ֣וּ עָלַ֣י פִּיהֶ֑ם    אַ֝רְיֵ֗ה טֹרֵ֥ף וְשֹׁאֵֽג׃<BR>
<B>כב,טו</B> כַּמַּ֥יִם נִשְׁפַּכְתִּי֮    וְהִתְפָּֽרְד֗וּ כָּֽל־עַצְמ֫וֹתָ֥י<BR>הָיָ֣ה לִ֭בִּי כַּדּוֹנָ֑ג    נָ֝מֵ֗ס בְּת֣וֹךְ מֵעָֽי׃<BR>
<B>כב,טז</B> יָ֘בֵ֤שׁ כַּחֶ֨רֶשׂ ׀ כֹּחִ֗י וּ֭לְשׁוֹנִי מֻדְבָּ֣ק מַלְקוֹחָ֑י    וְֽלַעֲפַר־מָ֥וֶת תִּשְׁפְּתֵֽנִי׃<BR>
<B>כב,יז</B> כִּ֥י סְבָב֗וּנִי כְּלָ֫בִ֥ים    עֲדַ֣ת מְ֭רֵעִים הִקִּיפ֑וּנִי כָּֽ֝אֲרִ֗י יָדַ֥י וְרַגְלָֽי׃<BR>
<B>כב,יח</B> אֲסַפֵּ֥ר כָּל־עַצְמוֹתָ֑י    הֵ֥מָּה יַ֝בִּ֗יטוּ יִרְאוּ־בִֽי׃<BR>
<B>כב,יט</B> יְחַלְּק֣וּ בְגָדַ֣י לָהֶ֑ם    וְעַל־לְ֝בוּשִׁ֗י יַפִּ֥ילוּ גוֹרָֽל׃<BR>
<B>כב,כ</B> וְאַתָּ֣ה יְ֭הוָה אַל־תִּרְחָ֑ק    אֱ֝יָֽלוּתִ֗י לְעֶזְרָ֥תִי חֽוּשָׁה׃<BR>
<B>כב,כא</B> הַצִּ֣ילָה מֵחֶ֣רֶב נַפְשִׁ֑י    מִיַּד־כֶּ֝֗לֶב יְחִֽידָתִֽי׃<BR>
<B>כב,כב</B> הֽ֭וֹשִׁיעֵנִי מִפִּ֣י אַרְיֵ֑ה    וּמִקַּרְנֵ֖י רֵמִ֣ים עֲנִיתָֽנִי׃<BR>
<B>כב,כג</B> אֲסַפְּרָ֣ה שִׁמְךָ֣ לְאֶחָ֑י    בְּת֖וֹךְ קָהָ֣ל אֲהַלְלֶֽךָּ׃<BR>
<B>כב,כד</B> יִרְאֵ֤י יְהוָ֨ה ׀ הַֽלְל֗וּהוּ    כָּל־זֶ֣רַע יַֽעֲקֹ֣ב כַּבְּד֑וּהוּ<BR>וְג֥וּרוּ מִ֝מֶּ֗נּוּ    כָּל־זֶ֥רַע יִשְׂרָאֵֽל׃<BR>
<B>כב,כה</B> כִּ֤י לֹֽא־בָזָ֨ה וְלֹ֪א שִׁקַּ֡ץ עֱנ֬וּת עָנִ֗י    וְלֹֽא־הִסְתִּ֣יר פָּנָ֣יו מִמֶּ֑נּוּ<BR>וּֽבְשַׁוְּע֖וֹ אֵלָ֣יו    שָׁמֵֽעַ׃<BR>
<B>כב,כו</B> מֵ֥אִתְּךָ֗ תְּֽהִלָּ֫תִ֥י    בְּקָהָ֥ל רָ֑ב נְדָרַ֥י אֲ֝שַׁלֵּ֗ם נֶ֣גֶד יְרֵאָֽיו׃<BR>
<B>כב,כז</B> יֹֽאכְל֬וּ עֲנָוִ֨ים ׀ וְיִשְׂבָּ֗עוּ    יְהַֽלְל֣וּ יְ֭הוָה דֹּ֣רְשָׁ֑יו<BR>יְחִ֖י לְבַבְכֶ֣ם    לָעַֽד׃<BR>
<B>כב,כח</B> יִזְכְּר֤וּ ׀ וְיָשֻׁ֣בוּ אֶל־יְ֭הוָה    כָּל־אַפְסֵי־אָ֑רֶץ<BR>וְיִֽשְׁתַּחֲו֥וּ לְ֝פָנֶ֗יךָ    כָּֽל־מִשְׁפְּח֥וֹת גּוֹיִֽם׃<BR>
<B>כב,כט</B> כִּ֣י לַֽ֭יהוָה הַמְּלוּכָ֑ה    וּ֝מֹשֵׁ֗ל בַּגּוֹיִֽם׃<BR>
<B>כב,ל</B> אָֽכְל֬וּ וַיִּֽשְׁתַּחֲו֨וּ ׀ כָּֽל־דִּשְׁנֵי־אֶ֗רֶץ    לְפָנָ֣יו יִ֭כְרְעוּ כָּל־יֽוֹרְדֵ֣י עָפָ֑ר<BR>וְ֝נַפְשׁ֗וֹ    לֹ֣א חִיָּֽה׃<BR>
<B>כב,לא</B> זֶ֥רַע יַֽעַבְדֶ֑נּוּ    יְסֻפַּ֖ר לַֽאדֹנָ֣י לַדּֽוֹר׃<BR>
<B>כב,לב</B> יָ֭בֹאוּ וְיַגִּ֣ידוּ צִדְקָת֑וֹ    לְעַ֥ם נ֝וֹלָ֗ד כִּ֣י עָשָֽׂה׃</P>
<P><B>כג,א</B> מִזְמ֥וֹר לְדָוִ֑ד    יְהוָ֥ה רֹ֝עִ֗י לֹ֣א אֶחְסָֽר׃<BR>
<B>כג,ב</B> בִּנְא֣וֹת דֶּ֭שֶׁא יַרְבִּיצֵ֑נִי    עַל־מֵ֖י מְנֻח֣וֹת יְנַֽהֲלֵֽנִי׃<BR>
<B>כג,ג</B> נַפְשִׁ֥י יְשׁוֹבֵ֑ב    יַֽנְחֵ֥נִי בְמַעְגְּלֵי־צֶ֝֗דֶק לְמַ֣עַן שְׁמֽוֹ׃<BR>
<B>כג,ד</B> גַּ֤ם כִּֽי־אֵלֵ֨ךְ בְּגֵ֪יא צַלְמָ֡וֶת לֹֽא־אִ֘ירָ֤א רָ֗ע    כִּֽי־אַתָּ֥ה עִמָּדִ֑י<BR>שִׁבְטְךָ֥ וּ֝מִשְׁעַנְתֶּ֗ךָ    הֵ֣מָּה יְנַֽחֲמֻֽנִי׃<BR>
<B>כג,ה</B> תַּֽעֲרֹ֬ךְ לְפָנַ֨י ׀ שֻׁלְחָ֗ן    נֶ֥גֶד צֹֽרְרָ֑י<BR>דִּשַּׁ֥נְתָּ בַשֶּׁ֥מֶן רֹ֝אשִׁ֗י    כּוֹסִ֥י רְוָיָֽה׃<BR>
<B>כג,ו</B> אַ֤ךְ ׀ ט֤וֹב וָחֶ֣סֶד יִ֭רְדְּפוּנִי    כָּל־יְמֵ֣י חַיָּ֑י<BR>וְשַׁבְתִּ֥י בְּבֵית־יְ֝הוָ֗ה    לְאֹ֣רֶךְ יָמִֽים׃</P>
<P><B>כד,א</B> לְדָוִ֗ד מִ֫זְמ֥וֹר<BR>לַֽ֭יהוָה הָאָ֣רֶץ וּמְלוֹאָ֑הּ    תֵּ֝בֵ֗ל וְיֹ֣שְׁבֵי בָֽהּ׃<BR>
<B>כד,ב</B> כִּי־ה֭וּא עַל־יַמִּ֣ים יְסָדָ֑הּ    וְעַל־נְ֝הָר֗וֹת יְכֽוֹנְנֶֽהָ׃<BR>
<B>כד,ג</B> מִֽי־יַעֲלֶ֥ה בְהַר־יְהוָ֑ה    וּמִֽי־יָ֝ק֗וּם בִּמְק֥וֹם קָדְשֽׁוֹ׃<BR>
<B>כד,ד</B> נְקִ֥י כַפַּ֗יִם    וּֽבַר־לֵ֫בָ֥ב<BR>אֲשֶׁ֤ר ׀ לֹֽא־נָשָׂ֣א לַשָּׁ֣וְא נַפְשִׁ֑י    וְלֹ֖א נִשְׁבַּ֣ע לְמִרְמָֽה׃<BR>
<B>כד,ה</B> יִשָּׂ֣א בְ֭רָכָה מֵאֵ֣ת יְהוָ֑ה    וּ֝צְדָקָ֗ה מֵֽאֱלֹהֵ֥י יִשְׁעֽוֹ׃<BR>
<B>כד,ו</B> זֶ֭ה דּ֣וֹר דֹּֽרְשָׁ֑ו    מְבַקְשֵׁ֨י פָנֶ֖יךָ יַֽעֲקֹ֣ב סֶֽלָה׃<BR>
<B>כד,ז</B> שְׂא֤וּ שְׁעָרִ֨ים ׀ רָֽאשֵׁיכֶ֗ם    וְֽ֭הִנָּשְׂאוּ פִּתְחֵ֣י עוֹלָ֑ם<BR>וְ֝יָב֗וֹא    מֶ֣לֶךְ הַכָּבֽוֹד׃<BR>
<B>כד,ח</B> מִ֥י זֶה֮    מֶ֤לֶךְ הַכָּ֫ב֥וֹד<BR>יְ֭הוָה עִזּ֣וּז וְגִבּ֑וֹר    יְ֝הוָ֗ה גִּבּ֥וֹר מִלְחָמָֽה׃<BR>
<B>כד,ט</B> שְׂא֤וּ שְׁעָרִ֨ים ׀ רָֽאשֵׁיכֶ֗ם    וּ֭שְׂאוּ פִּתְחֵ֣י עוֹלָ֑ם<BR>וְ֝יָבֹ֗א    מֶ֣לֶךְ הַכָּבֽוֹד׃<BR>
<B>כד,י</B> מִ֤י ה֣וּא זֶה֮    מֶ֤לֶךְ הַכָּ֫ב֥וֹד<BR>יְהוָ֥ה צְבָא֑וֹת    ה֤וּא מֶ֖לֶךְ הַכָּב֣וֹד סֶֽלָה׃</P>
<P><B>כה,א</B> לְדָוִ֡ד    אֵלֶ֥יךָ יְ֝הוָ֗ה נַפְשִׁ֥י אֶשָּֽׂא׃<BR>
<B>כה,ב</B> אֱֽלֹהַ֗י בְּךָ֣ בָ֭טַחְתִּי אַל־אֵב֑וֹשָׁה    אַל־יַֽעַלְצ֖וּ אֽוֹיְבַ֣י לִֽי׃<BR>
<B>כה,ג</B> גַּ֣ם כָּל־קֹ֭וֶיךָ לֹ֣א יֵבֹ֑שׁוּ    יֵ֝בֹ֗שׁוּ הַבּֽוֹגְדִ֥ים רֵיקָֽם׃<BR>
<B>כה,ד</B> דְּרָכֶ֣יךָ יְ֭הוָה הֽוֹדִיעֵ֑נִי    אֹ֖רְחוֹתֶ֣יךָ לַמְּדֵֽנִי׃<BR>
<B>כה,ה</B> הַדְרִ֘יכֵ֤נִי בַֽאֲמִתֶּ֨ךָ ׀ וְֽלַמְּדֵ֗נִי    כִּֽי־אַ֭תָּה אֱלֹהֵ֣י יִשְׁעִ֑י<BR>אֽוֹתְךָ֥ קִ֝וִּ֗יתִי    כָּל־הַיּֽוֹם׃<BR>
<B>כה,ו</B> זְכֹר־רַֽחֲמֶ֣יךָ יְ֭הוָה וַֽחֲסָדֶ֑יךָ    כִּ֖י מֵֽעוֹלָ֣ם הֵֽמָּה׃<BR>
<B>כה,ז</B> חַטֹּ֤אות נְעוּרַ֨י ׀ וּפְשָׁעַ֗י    אַל־תִּ֫זְכֹּ֥ר<BR>כְּחַסְדְּךָ֥ זְכָר־לִי־אַ֑תָּה    לְמַ֖עַן טֽוּבְךָ֣ יְהוָֽה׃<BR>
<B>כה,ח</B> טוֹב־וְיָשָׁ֥ר יְהוָ֑ה    עַל־כֵּ֤ן יוֹרֶ֖ה חַטָּאִ֣ים בַּדָּֽרֶךְ׃<BR>
<B>כה,ט</B> יַדְרֵ֣ךְ עֲ֭נָוִים בַּמִּשְׁפָּ֑ט    וִֽילַמֵּ֖ד עֲנָוִ֣ים דַּרְכּֽוֹ׃<BR>
<B>כה,י</B> כָּל־אָרְח֣וֹת יְ֭הוָה חֶ֣סֶד וֶֽאֱמֶ֑ת    לְנֹֽצְרֵ֥י בְ֝רִית֗וֹ וְעֵֽדֹתָֽיו׃<BR>
<B>כה,יא</B> לְמַֽעַן־שִׁמְךָ֥ יְהוָ֑ה    וְֽסָלַחְתָּ֥ לַֽ֝עֲו‍ֹנִ֗י כִּ֣י רַב־הֽוּא׃<BR>
<B>כה,יב</B> מִי־זֶ֣ה הָ֭אִישׁ יְרֵ֣א יְהוָ֑ה    י֝וֹרֶ֗נּוּ בְּדֶ֣רֶךְ יִבְחָֽר׃<BR>
<B>כה,יג</B> נַ֭פְשׁוֹ בְּט֣וֹב תָּלִ֑ין    וְ֝זַרְע֗וֹ יִ֣ירַשׁ אָֽרֶץ׃<BR>
<B>כה,יד</B> ס֣וֹד יְ֭הוָה לִֽירֵאָ֑יו    וּ֝בְרִית֗וֹ לְהֽוֹדִיעָֽם׃<BR>
<B>כה,טו</B> עֵינַ֣י תָּ֭מִיד אֶל־יְהוָ֑ה    כִּ֤י הֽוּא־יוֹצִ֖יא מֵרֶ֣שֶׁת רַגְלָֽי׃<BR>
<B>כה,טז</B> פְּנֵֽה־אֵלַ֥י וְחָנֵּ֑נִי    כִּֽי־יָחִ֖יד וְעָנִ֣י אָֽנִי׃<BR>
<B>כה,יז</B> צָר֣וֹת לְבָבִ֣י הִרְחִ֑יבוּ    מִ֝מְּצֽוּקוֹתַ֗י הֽוֹצִיאֵֽנִי׃<BR>
<B>כה,יח</B> רְאֵ֣ה עָ֭נְיִי וַֽעֲמָלִ֑י    וְ֝שָׂ֗א לְכָל־חַטֹּאותָֽי׃<BR>
<B>כה,יט</B> רְאֵֽה־אֹיְבַ֥י כִּי־רָ֑בּוּ    וְשִׂנְאַ֖ת חָמָ֣ס שְׂנֵאֽוּנִי׃<BR>
<B>כה,כ</B> שָׁמְרָ֣ה נַ֭פְשִׁי וְהַצִּילֵ֑נִי    אַל־אֵ֝ב֗וֹשׁ כִּֽי־חָסִ֥יתִי בָֽךְ׃<BR>
<B>כה,כא</B> תֹּם־וָיֹ֥שֶׁר יִצְּר֑וּנִי    כִּ֝֗י קִוִּיתִֽיךָ׃<BR>
<B>כה,כב</B> פְּדֵ֣ה אֱ֭לֹהִים אֶת־יִשְׂרָאֵ֑ל    מִ֝כֹּ֗ל צָֽרוֹתָיו׃</P>
<P><B>כו,א</B> לְדָוִ֨ד ׀ שָׁפְטֵ֤נִי יְהוָ֗ה    כִּֽי־אֲ֭נִי בְּתֻמִּ֣י הָלַ֑כְתִּי<BR>וּבַֽיהוָ֥ה בָּ֝טַ֗חְתִּי    לֹ֣א אֶמְעָֽד׃<BR>
<B>כו,ב</B> בְּחָנֵ֣נִי יְהוָ֣ה וְנַסֵּ֑נִי    צרופה (צָרְפָ֖ה) כִלְיוֹתַ֣י וְלִבִּֽי׃<BR>
<B>כו,ג</B> כִּֽי־חַ֭סְדְּךָ לְנֶ֣גֶד עֵינָ֑י    וְ֝הִתְהַלַּ֗כְתִּי בַּֽאֲמִתֶּֽךָ׃<BR>
<B>כו,ד</B> לֹֽא־יָ֭שַׁבְתִּי עִם־מְתֵי־שָׁ֑וְא    וְעִ֥ם נַֽ֝עֲלָמִ֗ים לֹ֣א אָבֽוֹא׃<BR>
<B>כו,ה</B> שָׂ֭נֵאתִי קְהַ֣ל מְרֵעִ֑ים    וְעִם־רְ֝שָׁעִ֗ים לֹ֣א אֵשֵֽׁב׃<BR>
<B>כו,ו</B> אֶרְחַ֣ץ בְּנִקָּי֣וֹן כַּפָּ֑י    וַאֲסֹֽבְבָ֖ה אֶת־מִזְבַּֽחֲךָ֣ יְהוָֽה׃<BR>
<B>כו,ז</B> לַ֭שְׁמִעַ בְּק֣וֹל תּוֹדָ֑ה    וּ֝לְסַפֵּ֗ר כָּל־נִפְלְאוֹתֶֽיךָ׃<BR>
<B>כו,ח</B> יְֽהוָ֗ה אָ֭הַבְתִּי מְע֣וֹן בֵּיתֶ֑ךָ    וּ֝מְק֗וֹם מִשְׁכַּ֥ן כְּבוֹדֶֽךָ׃<BR>
<B>כו,ט</B> אַל־תֶּֽאֱסֹ֣ף עִם־חַטָּאִ֣ים נַפְשִׁ֑י    וְעִם־אַנְשֵׁ֖י דָמִ֣ים חַיָּֽי׃<BR>
<B>כו,י</B> אֲשֶׁר־בִּֽידֵיהֶ֥ם זִמָּ֑ה    וִֽ֝ימִינָ֗ם מָ֣לְאָה שֹּֽׁחַד׃<BR>
<B>כו,יא</B> וַֽ֭אֲנִי בְּתֻמִּ֥י אֵלֵ֗ךְ    פְּדֵ֣נִי וְחָנֵּֽנִי׃<BR>
<B>כו,יב</B> רַ֭גְלִי עָֽמְדָ֣ה בְמִישׁ֑וֹר    בְּ֝מַקְהֵלִ֗ים אֲבָרֵ֥ךְ יְהוָֽה׃</P>
<P><B>כז,א</B> לְדָוִ֨ד ׀    יְהוָ֤ה ׀ אוֹרִ֣י וְ֭יִשְׁעִי מִמִּ֣י אִירָ֑א<BR>יְהוָ֥ה מָֽעוֹז־חַ֝יַּ֗י    מִמִּ֥י אֶפְחָֽד׃<BR>
<B>כז,ב</B> בִּקְרֹ֤ב עָלַ֨י ׀ מְרֵעִים֮    לֶֽאֱכֹ֪ל אֶת־בְּשָׂ֫רִ֥י<BR>צָרַ֣י וְאֹֽיְבַ֣י לִ֑י    הֵ֖מָּה כָֽשְׁל֣וּ וְנָפָֽלוּ׃<BR>
<B>כז,ג</B> אִם־תַּֽחֲנֶ֬ה עָלַ֨י ׀ מַֽחֲנֶה֮    לֹֽא־יִירָ֪א לִ֫בִּ֥י<BR>אִם־תָּק֣וּם עָ֭לַי מִלְחָמָ֑ה    בְּ֝זֹ֗את אֲנִ֣י בוֹטֵֽחַ׃<BR>
<B>כז,ד</B> אַחַ֤ת ׀ שָׁאַ֣לְתִּי מֵֽאֵת־יְהוָה֮    אוֹתָ֪הּ אֲבַ֫קֵּ֥שׁ<BR>שִׁבְתִּ֣י בְּבֵית־יְ֭הוָה    כָּל־יְמֵ֣י חַיַּ֑י<BR>לַֽחֲז֥וֹת בְּנֹֽעַם־יְ֝הוָ֗ה    וּלְבַקֵּ֥ר בְּהֵֽיכָלֽוֹ׃<BR>
<B>כז,ה</B> כִּ֤י יִצְפְּנֵ֨נִי ׀ בְּסֻכֹּה֮    בְּי֪וֹם רָ֫עָ֥ה<BR>יַ֭סְתִּרֵנִי בְּסֵ֣תֶר אָֽהֳל֑וֹ    בְּ֝צ֗וּר יְרֽוֹמְמֵֽנִי׃<BR>
<B>כז,ו</B> וְעַתָּ֨ה יָר֪וּם רֹאשִׁ֡י עַ֤ל אֹֽיְבַ֬י סְֽבִיבוֹתַ֗י    וְאֶזְבְּחָ֣ה בְ֭אָֽהֳלוֹ זִבְחֵ֣י תְרוּעָ֑ה<BR>אָשִׁ֥ירָה וַֽ֝אֲזַמְּרָ֗ה    לַֽיהוָֽה׃<BR>
<B>כז,ז</B> שְׁמַע־יְהוָ֖ה קוֹלִ֥י אֶקְרָ֗א    וְחָנֵּ֥נִי וַֽעֲנֵֽנִי׃<BR>
<B>כז,ח</B> לְךָ֤ ׀ אָמַ֣ר לִ֭בִּי בַּקְּשׁ֣וּ פָנָ֑י    אֶת־פָּנֶ֖יךָ יְהוָ֣ה אֲבַקֵּֽשׁ׃<BR>
<B>כז,ט</B> אַל־תַּסְתֵּ֬ר פָּנֶ֨יךָ ׀ מִמֶּנִּי֮    אַ֥ל תַּט־בְּאַ֗ף עַ֫בְדֶּ֥ךָ<BR>עֶזְרָתִ֥י הָיִ֑יתָ    אַֽל־תִּטְּשֵׁ֥נִי וְאַל־תַּֽ֝עַזְבֵ֗נִי אֱלֹהֵ֥י יִשְׁעִֽי׃<BR>
<B>כז,י</B> כִּֽי־אָבִ֣י וְאִמִּ֣י עֲזָב֑וּנִי    וַֽיהוָ֣ה יַֽאַסְפֵֽנִי׃<BR>
<B>כז,יא</B> ה֤וֹרֵ֥נִי יְהוָ֗ה דַּ֫רְכֶּ֥ךָ    וּ֭נְחֵנִי בְּאֹ֣רַח מִישׁ֑וֹר לְ֝מַ֗עַן שֽׁוֹרְרָֽי׃<BR>
<B>כז,יב</B> אַֽל־תִּ֭תְּנֵנִי בְּנֶ֣פֶשׁ צָרָ֑י    כִּ֥י קָֽמוּ־בִ֥י עֵֽדֵי־שֶׁ֝֗קֶר וִיפֵ֥חַ חָמָֽס׃<BR>
<B>כז,יג</B> לׅׄוּׅׄלֵׅ֗ׄאׅׄ הֶֽ֭אֱמַנְתִּי לִרְא֥וֹת בְּֽטוּב־יְהוָ֗ה    בְּאֶ֣רֶץ חַיִּֽים׃<BR>
<B>כז,יד</B> קַוֵּ֗ה אֶל־יְה֫וָ֥ה    חֲ֭זַק וְיַֽאֲמֵ֣ץ לִבֶּ֑ךָ וְ֝קַוֵּ֗ה אֶל־יְהוָֽה׃</P>
<P><B>כח,א</B> לְדָוִ֡ד אֵ֘לֶ֤יךָ יְהוָ֨ה ׀ אֶקְרָ֗א    צוּרִי֮ אַֽל־תֶּחֱרַ֪שׁ מִ֫מֶּ֥נִּי<BR>פֶּן־תֶּֽחֱשֶׁ֥ה מִמֶּ֑נִּי    וְ֝נִמְשַׁ֗לְתִּי עִם־י֥וֹרְדֵי בֽוֹר׃<BR>
<B>כח,ב</B> שְׁמַ֤ע ק֣וֹל תַּֽ֭חֲנוּנַי    בְּשַׁוְּעִ֣י אֵלֶ֑יךָ<BR>בְּנָשְׂאִ֥י יָ֝דַ֗י    אֶל־דְּבִ֥יר קָדְשֶֽׁךָ׃<BR>
<B>כח,ג</B> אַל־תִּמְשְׁכֵ֣נִי עִם־רְשָׁעִים֮    וְעִם־פֹּ֪עֲלֵ֫י אָ֥וֶן<BR>דֹּֽבְרֵ֣י שָׁ֭לוֹם עִם־רֵֽעֵיהֶ֑ם    וְ֝רָעָ֗ה בִּלְבָבָֽם׃<BR>
<B>כח,ד</B> תֶּן־לָהֶ֣ם כְּפָֽעֳלָם֮    וּכְרֹ֪עַ מַֽעַלְלֵ֫יהֶ֥ם<BR>כְּמַֽעֲשֵׂ֣ה יְ֭דֵיהֶם תֵּ֣ן לָהֶ֑ם    הָשֵׁ֖ב גְּמוּלָ֣ם לָהֶֽם׃<BR>
<B>כח,ה</B> כִּ֤י לֹ֪א יָבִ֡ינוּ אֶל־פְּעֻלֹּ֣ת יְ֭הוָה    וְאֶל־מַֽעֲשֵׂ֣ה יָדָ֑יו<BR>יֶֽ֝הֶרְסֵ֗ם    וְלֹ֣א יִבְנֵֽם׃<BR>
<B>כח,ו</B> בָּר֥וּךְ יְהוָ֑ה    כִּֽי־שָׁ֝מַ֗ע ק֣וֹל תַּֽחֲנוּנָֽי׃<BR>
<B>כח,ז</B> יְהוָ֤ה ׀ עֻזִּ֥י וּמָֽגִנִּי֮    בּ֤וֹ בָטַ֥ח לִבִּ֗י וְֽנֶ֫עֱזָ֥רְתִּי<BR>וַיַּֽעֲלֹ֥ז לִבִּ֑י    וּֽמִשִּׁירִ֥י אֲהוֹדֶֽנּוּ׃<BR>
<B>כח,ח</B> יְהוָ֥ה עֹֽז־לָ֑מוֹ    וּמָ֘ע֤וֹז יְשׁוּע֖וֹת מְשִׁיח֣וֹ הֽוּא׃<BR>
<B>כח,ט</B> הוֹשִׁ֤יעָה ׀ אֶת־עַמֶּ֗ךָ    וּבָרֵ֥ךְ אֶת־נַֽחֲלָתֶ֑ךָ<BR>וּֽרְעֵ֥ם וְ֝נַשְּׂאֵ֗ם    עַד־הָֽעוֹלָֽם׃</P>
<P><B>כט,א</B> מִזְמ֗וֹר לְדָ֫וִ֥ד    הָב֣וּ לַֽ֭יהוָה בְּנֵ֣י אֵלִ֑ים הָב֥וּ לַֽ֝יהוָ֗ה כָּב֥וֹד וָעֹֽז׃<BR>
<B>כט,ב</B> הָב֣וּ לַֽ֭יהוָה כְּב֣וֹד שְׁמ֑וֹ    הִשְׁתַּֽחֲו֥וּ לַֽ֝יהוָ֗ה בְּהַדְרַת־קֹֽדֶשׁ׃<BR>
<B>כט,ג</B> ק֥וֹל יְהוָ֗ה    עַל־הַ֫מָּ֥יִם<BR>אֵֽל־הַכָּב֥וֹד הִרְעִ֑ים    יְ֝הוָ֗ה עַל־מַ֥יִם רַבִּֽים׃<BR>
<B>כט,ד</B> קוֹל־יְהוָ֥ה בַּכֹּ֑חַ    ק֥וֹל יְ֝הוָ֗ה בֶּֽהָדָֽר׃<BR>
<B>כט,ה</B> ק֣וֹל יְ֭הוָה שֹׁבֵ֣ר אֲרָזִ֑ים    וַיְשַׁבֵּ֥ר יְ֝הוָ֗ה אֶת־אַרְזֵ֥י הַלְּבָנֽוֹן׃<BR>
<B>כט,ו</B> וַיַּרְקִידֵ֥ם כְּמוֹ־עֵ֑גֶל    לְבָנ֥וֹן וְ֝שִׂרְיֹ֗ן כְּמ֣וֹ בֶן־רְאֵמִֽים׃<BR>
<B>כט,ז</B> קוֹל־יְהוָ֥ה חֹצֵ֗ב    לַֽהֲב֥וֹת אֵֽשׁ׃<BR>
<B>כט,ח</B> ק֣וֹל יְ֭הוָה יָחִ֣יל מִדְבָּ֑ר    יָחִ֥יל יְ֝הוָ֗ה מִדְבַּ֥ר קָדֵֽשׁ׃<BR>
<B>כט,ט</B> ק֤וֹל יְהוָ֨ה ׀ יְחוֹלֵ֣ל אַיָּלוֹת֮    וַֽיֶּחֱשֹׂ֪ף יְעָ֫ר֥וֹת<BR>וּבְהֵֽיכָל֑וֹ    כֻּ֝לּ֗וֹ אֹמֵ֥ר כָּבֽוֹד׃<BR>
<B>כט,י</B> יְ֭הוָה לַמַּבּ֣וּל יָשָׁ֑ב    וַיֵּ֥שֶׁב יְ֝הוָ֗ה מֶ֣לֶךְ לְעוֹלָֽם׃<BR>
<B>כט,יא</B> יְֽהוָ֗ה עֹ֭ז לְעַמּ֣וֹ יִתֵּ֑ן    יְהוָ֓ה ׀ יְבָרֵ֖ךְ אֶת־עַמּ֣וֹ בַשָּׁלֽוֹם׃</P>
<P><B>ל,א</B> מִזְמ֡וֹר שִׁיר־חֲנֻכַּ֖ת הַבַּ֣יִת לְדָוִֽד׃<BR>
<B>ל,ב</B> אֲרֽוֹמִמְךָ֣ יְ֭הוָה כִּ֣י דִלִּיתָ֑נִי    וְלֹֽא־שִׂמַּ֖חְתָּ אֹֽיְבַ֣י לִֽי׃<BR>
<B>ל,ג</B> יְהוָ֥ה אֱלֹהָ֑י    שִׁוַּ֥עְתִּי אֵ֝לֶ֗יךָ וַתִּרְפָּאֵֽנִי׃<BR>
<B>ל,ד</B> יְֽהוָ֗ה הֶֽעֱלִ֣יתָ מִן־שְׁא֣וֹל נַפְשִׁ֑י    חִ֝יִּיתַ֗נִי מיורדי־ (מִיָּֽרְדִי־) בֽוֹר׃<BR>
<B>ל,ה</B> זַמְּר֣וּ לַֽיהוָ֣ה חֲסִידָ֑יו    וְ֝הוֹד֗וּ לְזֵ֣כֶר קָדְשֽׁוֹ׃<BR>
<B>ל,ו</B> כִּ֤י רֶ֨גַע ׀ בְּאַפּוֹ֮    חַיִּ֪ים בִּרְצ֫וֹנ֥וֹ<BR>בָּ֭עֶרֶב יָלִ֥ין בֶּ֗כִי    וְלַבֹּ֥קֶר רִנָּֽה׃<BR>
<B>ל,ז</B> וַֽ֭אֲנִי אָמַ֣רְתִּי בְשַׁלְוִ֑י    בַּל־אֶמּ֥וֹט לְעוֹלָֽם׃<BR>
<B>ל,ח</B> יְֽהוָ֗ה    בִּרְצֽוֹנְךָ֮ הֶֽעֱמַ֪דְתָּה לְֽהַרְרִ֫י עֹ֥ז<BR>הִסְתַּ֥רְתָּ פָנֶ֗יךָ    הָיִ֥יתִי נִבְהָֽל׃<BR>
<B>ל,ט</B> אֵלֶ֣יךָ יְהוָ֣ה אֶקְרָ֑א    וְאֶל־אֲ֝דֹנָ֗י אֶתְחַנָּֽן׃<BR>
<B>ל,י</B> מַה־בֶּ֥צַע בְּדָמִי֮    בְּרִדְתִּ֪י אֶ֫ל שָׁ֥חַת<BR>הֲיֽוֹדְךָ֥ עָפָ֑ר    הֲיַגִּ֥יד אֲמִתֶּֽךָ׃<BR>
<B>ל,יא</B> שְׁמַע־יְהוָ֥ה וְחָנֵּ֑נִי    יְ֝הוָ֗ה הֱֽיֵה־עֹזֵ֥ר לִֽי׃<BR>
<B>ל,יב</B> הָפַ֣כְתָּ מִסְפְּדִי֮ לְמָח֪וֹל לִ֥י    פִּתַּ֥חְתָּ שַׂקִּ֑י וַֽתְּאַזְּרֵ֥נִי שִׂמְחָֽה׃<BR>
<B>ל,יג</B> לְמַ֤עַן ׀ יְזַמֶּרְךָ֣ כָ֭בוֹד    וְלֹ֣א יִדֹּ֑ם<BR>יְהוָ֥ה אֱ֝לֹהַ֗י    לְעוֹלָ֥ם אוֹדֶֽךָּ׃</P>
<P><B>לא,א</B> לַמְנַצֵּ֗חַ מִזְמ֥וֹר לְדָוִֽד׃<BR>
<B>לא,ב</B> בְּךָֽ־יְהוָ֣ה חָ֭סִיתִי אַל־אֵב֣וֹשָׁה לְעוֹלָ֑ם    בְּצִדְקָֽתְךָ֥ פַלְּטֵֽנִי׃<BR>
<B>לא,ג</B> הַטֵּ֤ה אֵלַ֨י ׀ אָזְנְךָ֮    מְהֵרָ֪ה הַצִּ֫ילֵ֥נִי<BR>הֱיֵ֤ה לִ֨י ׀ לְֽצוּר־מָ֭עוֹז לְבֵ֥ית מְצוּד֗וֹת    לְהֽוֹשִׁיעֵֽנִי׃<BR>
<B>לא,ד</B> כִּֽי־סַלְעִ֣י וּמְצֽוּדָתִ֣י אָ֑תָּה    וּלְמַ֥עַן שִׁ֝מְךָ֗ תַּֽנְחֵ֥נִי וּֽתְנַהֲלֵֽנִי׃<BR>
<B>לא,ה</B> תּֽוֹצִיאֵ֗נִי מֵרֶ֣שֶׁת ז֭וּ טָ֣מְנוּ לִ֑י    כִּֽי־אַ֝תָּ֗ה מָֽעוּזִּֽי׃<BR>
<B>לא,ו</B> בְּיָֽדְךָ֮ אַפְקִ֪יד ר֫וּחִ֥י    פָּדִ֖יתָ אוֹתִ֥י יְהוָ֗ה אֵ֣ל אֱמֶֽת׃<BR>
<B>לא,ז</B> שָׂנֵ֗אתִי הַשֹּֽׁמְרִ֥ים הַבְלֵי־שָׁ֑וְא    וַֽ֝אֲנִ֗י אֶל־יְהוָ֥ה בָּטָֽחְתִּי׃<BR>
<B>לא,ח</B> אָגִ֥ילָה וְאֶשְׂמְחָ֗ה    בְּחַ֫סְדֶּ֥ךָ<BR>אֲשֶׁ֣ר רָ֭אִיתָ אֶת־עָנְיִ֑י    יָ֝דַ֗עְתָּ בְּצָר֥וֹת נַפְשִֽׁי׃<BR>
<B>לא,ט</B> וְלֹ֣א הִ֭סְגַּרְתַּנִי בְּיַד־אוֹיֵ֑ב    הֶֽעֱמַ֖דְתָּ בַמֶּרְחָ֣ב רַגְלָֽי׃<BR>
<B>לא,י</B> חָנֵּ֥נִי יְהוָה֮    כִּ֤י צַ֫ר לִ֥י<BR>עָֽשְׁשָׁ֖ה בְכַ֥עַס עֵינִ֗י    נַפְשִׁ֥י וּבִטְנִֽי׃<BR>
<B>לא,יא</B> כִּ֤י כָל֪וּ בְיָג֡וֹן חַיַּי֮    וּשְׁנוֹתַ֪י בַּֽאֲנָ֫חָ֥ה<BR>כָּשַׁ֣ל בַּֽעֲו‍ֹנִ֣י כֹחִ֑י    וַֽעֲצָמַ֥י עָשֵֽׁשׁוּ׃<BR>
<B>לא,יב</B> מִכָּל־צֹֽרְרַ֨י הָיִ֪יתִי חֶרְפָּ֡ה וְלִ֥שְׁכֵנַ֨י ׀ מְאֹד֮    וּפַ֪חַד לִֽמְיֻדָּ֫עָ֥י<BR>רֹאַ֥י בַּח֑וּץ    נָֽדְד֥וּ מִמֶּֽנִּי׃<BR>
<B>לא,יג</B> נִ֭שְׁכַּחְתִּי כְּמֵ֣ת מִלֵּ֑ב    הָ֝יִ֗יתִי כִּכְלִ֥י אֹבֵֽד׃<BR>
<B>לא,יד</B> כִּ֤י שָׁמַ֨עְתִּי ׀ דִּבַּ֥ת רַבִּים֮    מָג֪וֹר מִסָּ֫בִ֥יב<BR>בְּהִוָּֽסְדָ֣ם יַ֣חַד עָלַ֑י    לָקַ֖חַת נַפְשִׁ֣י זָמָֽמוּ׃<BR>
<B>לא,טו</B> וַֽאֲנִ֤י ׀ עָלֶ֣יךָ בָטַ֣חְתִּי יְהוָ֑ה    אָ֝מַ֗רְתִּי אֱלֹהַ֥י אָֽתָּה׃<BR>
<B>לא,טז</B> בְּיָֽדְךָ֥ עִתֹּתָ֑י    הַצִּ֘ילֵ֤נִי מִיַּד־אֽ֝וֹיְבַ֗י וּמֵרֹֽדְפָֽי׃<BR>
<B>לא,יז</B> הָאִ֣ירָה פָ֭נֶיךָ עַל־עַבְדֶּ֑ךָ    ה֖וֹשִׁיעֵ֣נִי בְחַסְדֶּֽךָ׃<BR>
<B>לא,יח</B> יְֽהוָ֗ה אַל־אֵ֭בוֹשָׁה כִּ֣י קְרָאתִ֑יךָ    יֵבֹ֥שׁוּ רְ֝שָׁעִ֗ים יִדְּמ֥וּ לִשְׁאֽוֹל׃<BR>
<B>לא,יט</B> תֵּ֥אָלַ֗מְנָה שִׂפְתֵ֫י שָׁ֥קֶר    הַדֹּֽבְר֖וֹת עַל־צַדִּ֥יק עָתָ֗ק בְּגַֽאֲוָ֥ה וָבֽוּז׃<BR>
<B>לא,כ</B> מָ֤ה רַֽב־טוּבְךָ֮    אֲשֶׁר־צָפַ֪נְתָּ לִּֽירֵ֫אֶ֥יךָ<BR>פָּ֭עַלְתָּ לַֽחֹסִ֣ים בָּ֑ךְ    נֶ֝֗גֶד בְּנֵ֣י אָדָֽם׃<BR>
<B>לא,כא</B> תַּסְתִּירֵ֤ם ׀ בְּסֵ֥תֶר פָּנֶיךָ֮    מֵֽרֻכְסֵ֫י אִ֥ישׁ<BR>תִּצְפְּנֵ֥ם בְּסֻכָּ֗ה    מֵרִ֥יב לְשֹׁנֽוֹת׃<BR>
<B>לא,כב</B> בָּר֥וּךְ יְהוָ֑ה    כִּ֥י הִפְלִ֘יא חַסְדּ֥וֹ לִ֝֗י בְּעִ֣יר מָצֽוֹר׃<BR>
<B>לא,כג</B> וַֽאֲנִ֤י ׀ אָ֘מַ֤רְתִּי בְחָפְזִ֗י    נִגְרַזְתִּי֮ מִנֶּ֪גֶד עֵ֫ינֶ֥יךָ<BR>אָכֵ֗ן שָׁ֭מַעְתָּ ק֥וֹל תַּֽחֲנוּנַ֗י    בְּשַׁוְּעִ֥י אֵלֶֽיךָ׃<BR>
<B>לא,כד</B> אֶ֥הֱב֥וּ אֶֽת־יְהוָ֗ה    כָּֽל־חֲסִ֫ידָ֥יו<BR>אֱ֭מוּנִים נֹצֵ֣ר יְהוָ֑ה    וּמְשַׁלֵּ֥ם עַל־יֶ֝֗תֶר עֹשֵׂ֥ה גַֽאֲוָֽה׃<BR>
<B>לא,כה</B> חִ֭זְקוּ וְיַֽאֲמֵ֣ץ לְבַבְכֶ֑ם    כָּל־הַ֝מְיַֽחֲלִ֗ים לַֽיהוָֽה׃</P>
<P><B>לב,א</B> לְדָוִ֗ד מַ֫שְׂכִּ֥יל    אַשְׁרֵ֥י נְֽשׂוּי־פֶּ֗שַׁע כְּס֣וּי חֲטָאָֽה׃<BR>
<B>לב,ב</B> אַ֥שְֽׁרֵי אָדָ֗ם לֹ֤א יַחְשֹׁ֬ב יְהוָ֣ה ל֣וֹ עָו֑‍ֹן    וְאֵ֖ין בְּרוּח֣וֹ רְמִיָּֽה׃<BR>
<B>לב,ג</B> כִּֽי־הֶ֭חֱרַשְׁתִּי בָּל֣וּ עֲצָמָ֑י    בְּ֝שַֽׁאֲגָתִ֗י כָּל־הַיּֽוֹם׃<BR>
<B>לב,ד</B> כִּ֤י ׀ יוֹמָ֣ם וָלַיְלָה֮    תִּכְבַּ֥ד עָלַ֗י יָ֫דֶ֥ךָ<BR>נֶהְפַּ֥ךְ לְשַׁדִּ֑י    בְּחַרְבֹ֖נֵי קַ֣יִץ סֶֽלָה׃<BR>
<B>לב,ה</B> חַטָּאתִ֨י אוֹדִ֪יעֲךָ֡    וַֽעֲ֘ו‍ֹנִ֤י לֹֽא־כִסִּ֗יתִי <BR>אָמַ֗רְתִּי    אוֹדֶ֤ה עֲלֵ֣י פְ֭שָׁעַי לַֽיהוָ֑ה<BR>וְאַתָּ֨ה נָ֘שָׂ֤אתָ עֲו֖‍ֹן חַטָּאתִ֣י    סֶֽלָה׃<BR>
<B>לב,ו</B> עַל־זֹ֡את יִתְפַּלֵּ֬ל כָּל־חָסִ֨יד ׀ אֵלֶיךָ֮    לְעֵ֪ת מְ֫צֹ֥א<BR>רַ֗ק לְ֭שֵׁטֶף מַ֣יִם רַבִּ֑ים    אֵ֝לָ֗יו לֹ֣א יַגִּֽיעוּ׃<BR>
<B>לב,ז</B> אַתָּ֤ה ׀ סֵ֥תֶר לִי֮    מִצַּ֪ר תִּ֫צְּרֵ֥נִי<BR>רָנֵּ֥י פַלֵּ֑ט    תְּס֖וֹבְבֵ֣נִי סֶֽלָה׃<BR>
<B>לב,ח</B> אַשְׂכִּֽילְךָ֨ ׀ וְֽאוֹרְךָ֗ בְּדֶֽרֶךְ־ז֥וּ תֵלֵ֑ךְ    אִֽיעֲצָ֖ה עָלֶ֣יךָ עֵינִֽי׃<BR>
<B>לב,ט</B> אַל־תִּֽהְי֤וּ ׀ כְּס֥וּס כְּפֶרֶד֮    אֵ֤ין הָ֫בִ֥ין<BR>בְּמֶֽתֶג־וָרֶ֣סֶן עֶדְי֣וֹ לִבְל֑וֹם    בַּ֝֗ל קְרֹ֣ב אֵלֶֽיךָ׃<BR>
<B>לב,י</B> רַבִּ֥ים מַכְאוֹבִ֗ים לָרָ֫שָׁ֥ע    וְהַבּוֹטֵ֥חַ בַּֽיהוָ֑ה חֶ֝֗סֶד יְסֽוֹבְבֶֽנּוּ׃<BR>
<B>לב,יא</B> שִׂמְח֬וּ בַֽיהוָ֣ה וְ֭גִילוּ צַדִּיקִ֑ים    וְ֝הַרְנִ֗ינוּ כָּל־יִשְׁרֵי־לֵֽב׃</P>
<P><B>לג,א</B> רַנְּנ֣וּ צַ֭דִּיקִים בַּֽיהוָ֑ה    לַ֝יְשָׁרִ֗ים נָאוָ֥ה תְהִלָּֽה׃<BR>
<B>לג,ב</B> הוֹד֣וּ לַֽיהוָ֣ה בְּכִנּ֑וֹר    בְּנֵ֥בֶל עָ֝שׂ֗וֹר זַמְּרוּ־לֽוֹ׃<BR>
<B>לג,ג</B> שִֽׁירוּ־ל֭וֹ שִׁ֣יר חָדָ֑שׁ    הֵיטִ֥יבוּ נַ֝גֵּ֗ן בִּתְרוּעָֽה׃<BR>
<B>לג,ד</B> כִּֽי־יָשָׁ֥ר דְּבַר־יְהוָ֑ה    וְכָל־מַֽ֝עֲשֵׂ֗הוּ בֶּֽאֱמוּנָֽה׃<BR>
<B>לג,ה</B> אֹ֭הֵב צְדָקָ֣ה וּמִשְׁפָּ֑ט    חֶ֥סֶד יְ֝הוָ֗ה מָֽלְאָ֥ה הָאָֽרֶץ׃<BR>
<B>לג,ו</B> בִּדְבַ֣ר יְ֭הוָה שָׁמַ֣יִם נַֽעֲשׂ֑וּ    וּבְר֥וּחַ פִּ֝֗יו כָּל־צְבָאָֽם׃<BR>
<B>לג,ז</B> כֹּנֵ֣ס כַּ֭נֵּד מֵ֣י הַיָּ֑ם    נֹתֵ֖ן בְּאֽוֹצָר֣וֹת תְּהוֹמֽוֹת׃<BR>
<B>לג,ח</B> יִֽירְא֣וּ מֵֽ֭יְהוָה כָּל־הָאָ֑רֶץ    מִמֶּ֥נּוּ יָ֝ג֗וּרוּ כָּל־יֹֽשְׁבֵ֥י תֵבֵֽל׃<BR>
<B>לג,ט</B> כִּ֤י ה֣וּא אָמַ֣ר וַיֶּ֑הִי    הֽוּא־צִ֝וָּ֗ה וַֽיַּעֲמֹֽד׃<BR>
<B>לג,י</B> יְֽהוָ֗ה הֵפִ֥יר עֲצַת־גּוֹיִ֑ם    הֵ֝נִ֗יא מַחְשְׁב֥וֹת עַמִּֽים׃<BR>
<B>לג,יא</B> עֲצַ֣ת יְ֭הוָה לְעוֹלָ֣ם תַּֽעֲמֹ֑ד    מַחְשְׁב֥וֹת לִ֝בּ֗וֹ לְדֹ֣ר וָדֹֽר׃<BR>
<B>לג,יב</B> אַשְׁרֵ֣י הַ֭גּוֹי אֲשֶׁר־יְהוָ֣ה אֱלֹהָ֑יו    הָעָ֓ם ׀ בָּחַ֖ר לְנַֽחֲלָ֣ה לֽוֹ׃<BR>
<B>לג,יג</B> מִ֭שָּׁמַיִם הִבִּ֣יט יְהוָ֑ה    רָ֝אָ֗ה אֶֽת־כָּל־בְּנֵ֥י הָֽאָדָֽם׃<BR>
<B>לג,יד</B> מִֽמְּכוֹן־שִׁבְתּ֥וֹ הִשְׁגִּ֑יחַ    אֶ֖ל כָּל־יֹֽשְׁבֵ֣י הָאָֽרֶץ׃<BR>
<B>לג,טו</B> הַיֹּצֵ֣ר יַ֣חַד לִבָּ֑ם    הַ֝מֵּבִ֗ין אֶל־כָּל־מַֽעֲשֵׂיהֶֽם׃<BR>
<B>לג,טז</B> אֵֽין־הַ֭מֶּלֶךְ נוֹשָׁ֣ע בְּרָב־חָ֑יִל    גִּ֝בּ֗וֹר לֹֽא־יִנָּצֵ֥ל בְּרָב־כֹּֽחַ׃<BR>
<B>לג,יז</B> שֶׁ֣קֶר הַ֭סּוּס לִתְשׁוּעָ֑ה    וּבְרֹ֥ב חֵ֝יל֗וֹ לֹ֣א יְמַלֵּֽט׃<BR>
<B>לג,יח</B> הִנֵּ֤ה עֵ֣ין יְ֭הוָה אֶל־יְרֵאָ֑יו    לַֽמְיַחֲלִ֥ים לְחַסְדּֽוֹ׃<BR>
<B>לג,יט</B> לְהַצִּ֣יל מִמָּ֣וֶת נַפְשָׁ֑ם    וּ֝לְחַיּוֹתָ֗ם בָּֽרָעָֽב׃<BR>
<B>לג,כ</B> נַ֭פְשֵׁנוּ חִכְּתָ֣ה לַֽיהוָ֑ה    עֶזְרֵ֖נוּ וּמָֽגִנֵּ֣נוּ הֽוּא׃<BR>
<B>לג,כא</B> כִּי־ב֭וֹ יִשְׂמַ֣ח לִבֵּ֑נוּ    כִּ֤י בְשֵׁ֖ם קָדְשׁ֣וֹ בָטָֽחְנוּ׃<BR>
<B>לג,כב</B> יְהִֽי־חַסְדְּךָ֣ יְהוָ֣ה עָלֵ֑ינוּ    כַּֽ֝אֲשֶׁ֗ר יִחַ֥לְנוּ לָֽךְ׃</P>
<P><B>לד,א</B> לְדָוִ֗ד    בְּשַׁנּוֹת֣וֹ אֶת־טַ֭עְמוֹ לִפְנֵ֣י אֲבִימֶ֑לֶךְ וַ֝יְגָֽרְשֵׁ֗הוּ וַיֵּלַֽךְ׃<BR>
<B>לד,ב</B> אֲבָֽרְכָ֣ה אֶת־יְהוָ֣ה בְּכָל־עֵ֑ת    תָּ֝מִ֗יד תְּֽהִלָּת֥וֹ בְּפִֽי׃<BR>
<B>לד,ג</B> בַּֽ֭יהוָה תִּתְהַלֵּ֣ל נַפְשִׁ֑י    יִשְׁמְע֖וּ עֲנָוִ֣ים וְיִשְׂמָֽחוּ׃<BR>
<B>לד,ד</B> גַּדְּל֣וּ לַֽיהוָ֣ה אִתִּ֑י    וּנְרֽוֹמְמָ֖ה שְׁמ֣וֹ יַחְדָּֽו׃<BR>
<B>לד,ה</B> דָּרַ֣שְׁתִּי אֶת־יְהוָ֣ה וְעָנָ֑נִי    וּמִכָּל־מְ֝גֽוּרוֹתַ֗י הִצִּילָֽנִי׃<BR>
<B>לד,ו</B> הִבִּ֣יטוּ אֵלָ֣יו וְנָהָ֑רוּ    וּ֝פְנֵיהֶ֗ם אַל־יֶחְפָּֽרוּ׃<BR>
<B>לד,ז</B> זֶ֤ה עָנִ֣י קָ֭רָא וַֽיהוָ֣ה שָׁמֵ֑עַ    וּמִכָּל־צָֽ֝רוֹתָ֗יו הֽוֹשִׁיעֽוֹ׃<BR>
<B>לד,ח</B> חֹנֶ֤ה מַלְאַךְ־יְהוָ֓ה סָ֘בִ֤יב לִֽירֵאָ֗יו    וַֽיְחַלְּצֵֽם׃<BR>
<B>לד,ט</B> טַֽעֲמ֣וּ וּ֭רְאוּ כִּי־ט֣וֹב יְהוָ֑ה    אַֽשְׁרֵ֥י הַ֝גֶּ֗בֶר יֶֽחֱסֶה־בּֽוֹ׃<BR>
<B>לד,י</B> יְר֣אוּ אֶת־יְהוָ֣ה קְדֹשָׁ֑יו    כִּי־אֵ֥ין מַ֝חְס֗וֹר לִֽירֵאָֽיו׃<BR>
<B>לד,יא</B> כְּ֭פִירִים רָשׁ֣וּ וְרָעֵ֑בוּ    וְדֹֽרְשֵׁ֥י יְ֝הוָ֗ה לֹֽא־יַחְסְר֥וּ כָל־טֽוֹב׃<BR>
<B>לד,יב</B> לְֽכוּ־בָ֭נִים שִׁמְעוּ־לִ֑י    יִֽרְאַ֥ת יְ֝הוָ֗ה אֲלַמֶּדְכֶֽם׃<BR>
<B>לד,יג</B> מִֽי־הָ֭אִישׁ הֶֽחָפֵ֣ץ חַיִּ֑ים    אֹהֵ֥ב יָ֝מִ֗ים לִרְא֥וֹת טֽוֹב׃<BR>
<B>לד,יד</B> נְצֹ֣ר לְשֽׁוֹנְךָ֣ מֵרָ֑ע    וּ֝שְׂפָתֶ֗יךָ מִדַּבֵּ֥ר מִרְמָֽה׃<BR>
<B>לד,טו</B> ס֣וּר מֵ֭רָע וַֽעֲשֵׂה־ט֑וֹב    בַּקֵּ֖שׁ שָׁל֣וֹם וְרָדְפֵֽהוּ׃<BR>
<B>לד,טז</B> עֵינֵ֣י יְ֭הוָה אֶל־צַדִּיקִ֑ים    וְ֝אָזְנָ֗יו אֶל־שַׁוְעָתָֽם׃<BR>
<B>לד,יז</B> פְּנֵ֣י יְ֭הוָה בְּעֹ֣שֵׂי רָ֑ע    לְהַכְרִ֖ית מֵאֶ֣רֶץ זִכְרָֽם׃<BR>
<B>לד,יח</B> צָֽ֭עֲקוּ וַֽיהוָ֣ה שָׁמֵ֑עַ    וּמִכָּל־צָֽ֝רוֹתָ֗ם הִצִּילָֽם׃<BR>
<B>לד,יט</B> קָר֣וֹב יְ֭הוָה לְנִשְׁבְּרֵי־לֵ֑ב    וְֽאֶת־דַּכְּאֵי־ר֥וּחַ יוֹשִֽׁיעַ׃<BR>
<B>לד,כ</B> רַ֭בּוֹת רָע֣וֹת צַדִּ֑יק    וּ֝מִכֻּלָּ֗ם יַצִּילֶ֥נּוּ יְהוָֽה׃<BR>
<B>לד,כא</B> שֹׁמֵ֥ר כָּל־עַצְמוֹתָ֑יו    אַחַ֥ת מֵ֝הֵ֗נָּה לֹ֣א נִשְׁבָּֽרָה׃<BR>
<B>לד,כב</B> תְּמוֹתֵ֣ת רָשָׁ֣ע רָעָ֑ה    וְשֹֽׂנְאֵ֖י צַדִּ֣יק יֶאְשָֽׁמוּ׃<BR>
<B>לד,כג</B> פֹּדֶ֣ה יְ֭הוָה נֶ֣פֶשׁ עֲבָדָ֑יו    וְלֹ֥א יֶ֝אְשְׁמ֗וּ כָּֽל־הַחֹסִ֥ים בּֽוֹ׃</P>
<P><B>לה,א</B> לְדָוִ֨ד ׀ רִיבָ֣ה יְ֭הוָה אֶת־יְרִיבַ֑י    לְ֝חַ֗ם אֶת־לֹֽחֲמָֽי׃<BR>
<B>לה,ב</B> הַֽחֲזֵ֣ק מָגֵ֣ן וְצִנָּ֑ה    וְ֝ק֗וּמָה בְּעֶזְרָתִֽי׃<BR>
<B>לה,ג</B> וְהָ֘רֵ֤ק חֲנִ֣ית וּ֭סְגֹר לִקְרַ֣את רֹֽדְפָ֑י    אֱמֹ֥ר לְ֝נַפְשִׁ֗י יְֽשֻׁעָתֵ֥ךְ אָֽנִי׃<BR>
<B>לה,ד</B> יֵבֹ֣שׁוּ וְיִכָּֽלְמוּ֮ מְבַקְשֵׁ֪י נַ֫פְשִׁ֥י    יִסֹּ֣גוּ אָח֣וֹר וְיַחְפְּר֑וּ חֹֽ֝שְׁבֵ֗י רָֽעָתִֽי׃<BR>
<B>לה,ה</B> יִֽהְי֗וּ כְּמֹ֥ץ לִפְנֵי־ר֑וּחַ    וּמַלְאַ֖ךְ יְהוָ֣ה דּוֹחֶֽה׃<BR>
<B>לה,ו</B> יְֽהִי־דַרְכָּ֗ם חֹ֥שֶׁךְ וַֽחֲלַקְלַקֹּ֑ת    וּמַלְאַ֥ךְ יְ֝הוָ֗ה רֹֽדְפָֽם׃<BR>
<B>לה,ז</B> כִּֽי־חִנָּ֣ם טָֽמְנוּ־לִ֭י שַׁ֣חַת רִשְׁתָּ֑ם    חִ֝נָּ֗ם חָֽפְר֥וּ לְנַפְשִֽׁי׃<BR>
<B>לה,ח</B> תְּבוֹאֵ֣הוּ שׁוֹאָה֮    לֹֽא־יֵ֫דָ֥ע<BR>וְרִשְׁתּ֣וֹ אֲשֶׁר־טָמַ֣ן תִּלְכְּד֑וֹ    בְּ֝שׁוֹאָ֗ה יִפָּל־בָּֽהּ׃<BR>
<B>לה,ט</B> וְ֭נַפְשִׁי תָּגִ֣יל בַּֽיהוָ֑ה    תָּ֝שִׂ֗ישׂ בִּישֽׁוּעָתֽוֹ׃<BR>
<B>לה,י</B> כָּ֥ל עַצְמוֹתַ֨י ׀ תֹּאמַרְנָה֮    יְהוָ֗ה מִ֥י כָ֫מ֥וֹךָ<BR>מַצִּ֣יל עָ֭נִי מֵֽחָזָ֣ק מִמֶּ֑נּוּ    וְעָנִ֥י וְ֝אֶבְי֗וֹן מִגֹּֽזְלֽוֹ׃<BR>
<B>לה,יא</B> יְ֭קוּמוּן עֵדֵ֣י חָמָ֑ס    אֲשֶׁ֥ר לֹֽא־יָ֝דַ֗עְתִּי יִשְׁאָלֽוּנִי׃<BR>
<B>לה,יב</B> יְשַׁלְּמ֣וּנִי רָ֭עָה תַּ֥חַת טוֹבָ֗ה    שְׁכ֣וֹל לְנַפְשִֽׁי׃<BR>
<B>לה,יג</B> וַֽאֲנִ֤י ׀ בַּֽחֲלוֹתָ֡ם לְב֬וּשִׁי שָׂ֗ק    עִנֵּ֣יתִי בַצּ֣וֹם נַפְשִׁ֑י<BR>וּ֝תְפִלָּתִ֗י    עַל־חֵיקִ֥י תָשֽׁוּב׃<BR>
<B>לה,יד</B> כְּרֵֽעַ־כְּאָ֣ח לִ֭י הִתְהַלָּ֑כְתִּי    כַּֽאֲבֶל־אֵ֝֗ם קֹדֵ֥ר שַׁחֽוֹתִי׃<BR>
<B>לה,טו</B> וּבְצַלְעִי֮    שָֽׂמְח֪וּ וְֽנֶ֫אֱסָ֥פוּ<BR>נֶֽאֶסְפ֬וּ עָלַ֣י נֵ֭כִים    וְלֹ֣א יָדַ֑עְתִּי<BR>קָֽרְע֥וּ    וְלֹא־דָֽמּוּ׃<BR>
<B>לה,טז</B> בְּ֭חַנְפֵי לַֽעֲגֵ֣י מָע֑וֹג    חָרֹ֖ק עָלַ֣י שִׁנֵּֽימוֹ׃<BR>
<B>לה,יז</B> אֲדֹנָי֮    כַּמָּ֪ה תִ֫רְאֶ֥ה<BR>הָשִׁ֣יבָה נַ֭פְשִׁי מִשֹּֽׁאֵיהֶ֑ם    מִ֝כְּפִירִ֗ים יְחִֽידָתִֽי׃<BR>
<B>לה,יח</B> אֽ֭וֹדְךָ בְּקָהָ֣ל רָ֑ב    בְּעַ֖ם עָצ֣וּם אֲהַֽלְלֶֽךָּ׃<BR>
<B>לה,יט</B> אַֽל־יִשְׂמְחוּ־לִ֣י אֹֽיְבַ֣י שֶׁ֑קֶר    שֹֽׂנְאַ֥י חִ֝נָּ֗ם יִקְרְצוּ־עָֽיִן׃<BR>
<B>לה,כ</B> כִּ֤י לֹ֥א שָׁל֗וֹם יְדַ֫בֵּ֥רוּ    וְעַ֥ל רִגְעֵי־אֶ֑רֶץ דִּבְרֵ֥י מִ֝רְמ֗וֹת יַֽחֲשֹׁבֽוּן׃<BR>
<B>לה,כא</B> וַיַּרְחִ֥יבוּ עָלַ֗י פִּ֫יהֶ֥ם    אָֽ֭מְרוּ הֶאָ֣ח ׀ הֶאָ֑ח רָֽאֲתָ֥ה עֵינֵֽנוּ׃<BR>
<B>לה,כב</B> רָאִ֣יתָה יְ֭הוָה אַֽל־תֶּחֱרַ֑שׁ    אֲ֝דֹנָ֗י אַל־תִּרְחַ֥ק מִמֶּֽנִּי׃<BR>
<B>לה,כג</B> הָעִ֣ירָה וְ֭הָקִיצָה לְמִשְׁפָּטִ֑י    אֱלֹהַ֖י וַֽאדֹנָ֣י לְרִיבִֽי׃<BR>
<B>לה,כד</B> שָׁפְטֵ֣נִי כְ֭צִדְקְךָ יְהוָ֥ה אֱלֹהָ֗י    וְאַל־יִשְׂמְחוּ־לִֽי׃<BR>
<B>לה,כה</B> אַל־יֹֽאמְר֣וּ בְ֭לִבָּם הֶאָ֣ח נַפְשֵׁ֑נוּ    אַל־יֹֽ֝אמְר֗וּ בִּֽלַּעֲנֽוּהוּ׃<BR>
<B>לה,כו</B> יֵ֘בֹ֤שׁוּ וְיַחְפְּר֨וּ ׀ יַחְדָּו֮    שְׂמֵחֵ֪י רָֽעָ֫תִ֥י<BR>יִֽלְבְּשׁוּ־בֹ֥שֶׁת וּכְלִמָּ֑ה    הַֽמַּגְדִּילִ֥ים עָלָֽי׃<BR>
<B>לה,כז</B> יָרֹ֣נּוּ וְיִשְׂמְחוּ֮    חֲפֵצֵ֪י צִ֫דְקִ֥י<BR>וְיֹֽאמְר֣וּ תָ֭מִיד יִגְדַּ֣ל יְהוָ֑ה    הֶֽ֝חָפֵ֗ץ שְׁל֣וֹם עַבְדּֽוֹ׃<BR>
<B>לה,כח</B> וּ֭לְשׁוֹנִי תֶּהְגֶּ֣ה צִדְקֶ֑ךָ    כָּל־הַ֝יּ֗וֹם תְּהִלָּתֶֽךָ׃</P>
<P><B>לו,א</B> לַמְנַצֵּ֬חַ ׀ לְעֶֽבֶד־יְהוָ֬ה לְדָוִֽד׃<BR>
<B>לו,ב</B> נְאֻֽם־פֶּ֣שַׁע לָֽ֭רָשָׁע בְּקֶ֣רֶב לִבִּ֑י    אֵֽין־פַּ֥חַד אֱ֝לֹהִ֗ים לְנֶ֣גֶד עֵינָֽיו׃<BR>
<B>לו,ג</B> כִּֽי־הֶחֱלִ֣יק אֵלָ֣יו בְּעֵינָ֑יו    לִמְצֹ֖א עֲו‍ֹנ֣וֹ לִשְׂנֹֽא׃<BR>
<B>לו,ד</B> דִּבְרֵי־פִ֭יו אָ֣וֶן וּמִרְמָ֑ה    חָדַ֖ל לְהַשְׂכִּ֣יל לְהֵיטִֽיב׃<BR>
<B>לו,ה</B> אָ֤וֶן ׀ יַחְשֹׁ֗ב עַֽל־מִשְׁכָּ֫ב֥וֹ    יִ֭תְיַצֵּב עַל־דֶּ֣רֶךְ לֹא־ט֑וֹב רָ֝֗ע לֹ֣א יִמְאָֽס׃<BR>
<B>לו,ו</B> יְ֭הוָה בְּהַשָּׁמַ֣יִם חַסְדֶּ֑ךָ    אֱ֝מ֥וּנָתְךָ֗ עַד־שְׁחָקִֽים׃<BR>
<B>לו,ז</B> צִדְקָֽתְךָ֨ ׀ כְּֽהַרְרֵי־אֵ֗ל מִ֭שְׁפָּטֶיךָ תְּה֣וֹם רַבָּ֑ה    אָ֤דָֽם וּבְהֵמָ֖ה תוֹשִׁ֣יעַ יְהוָֽה׃<BR>
<B>לו,ח</B> מַה־יָּקָ֥ר חַסְדְּךָ֗ אֱלֹ֫הִ֥ים    וּבְנֵ֥י אָדָ֑ם בְּצֵ֥ל כְּ֝נָפֶ֗יךָ יֶֽחֱסָיֽוּן׃<BR>
<B>לו,ט</B> יִ֭רְוְיֻן מִדֶּ֣שֶׁן בֵּיתֶ֑ךָ    וְנַ֖חַל עֲדָנֶ֣יךָ תַשְׁקֵֽם׃<BR>
<B>לו,י</B> כִּֽי־עִ֭מְּךָ מְק֣וֹר חַיִּ֑ים    בְּ֝אֽוֹרְךָ֗ נִרְאֶה־אֽוֹר׃<BR>
<B>לו,יא</B> מְשֹׁ֣ךְ חַ֭סְדְּךָ לְיֹֽדְעֶ֑יךָ    וְ֝צִדְקָֽתְךָ֗ לְיִשְׁרֵי־לֵֽב׃<BR>
<B>לו,יב</B> אַל־תְּ֭בוֹאֵנִי רֶ֣גֶל גַּֽאֲוָ֑ה    וְיַד־רְ֝שָׁעִ֗ים אַל־תְּנִדֵֽנִי׃<BR>
<B>לו,יג</B> שָׁ֣ם נָֽ֭פְלוּ פֹּ֣עֲלֵי אָ֑וֶן    דֹּ֝ח֗וּ וְלֹא־יָ֥כְלוּ קֽוּם׃</P>
<P><B>לז,א</B> לְדָוִ֨ד ׀ אַל־תִּתְחַ֥ר בַּמְּרֵעִ֑ים    אַל־תְּ֝קַנֵּ֗א בְּעֹשֵׂ֥י עַוְלָֽה׃<BR>
<B>לז,ב</B> כִּ֣י כֶֽ֭חָצִיר מְהֵרָ֣ה יִמָּ֑לוּ    וּכְיֶ֥רֶק דֶּ֝֗שֶׁא יִבּוֹלֽוּן׃<BR>
<B>לז,ג</B> בְּטַ֣ח בַּֽ֭יהוָה וַֽעֲשֵׂה־ט֑וֹב    שְׁכָן־אֶ֝֗רֶץ וּרְעֵ֥ה אֱמוּנָֽה׃<BR>
<B>לז,ד</B> וְהִתְעַנַּ֥ג עַל־יְהוָ֑ה    וְיִֽתֶּן־לְ֝ךָ֗ מִשְׁאֲלֹ֥ת לִבֶּֽךָ׃<BR>
<B>לז,ה</B> גּ֣וֹל עַל־יְהוָ֣ה דַּרְכֶּ֑ךָ    וּבְטַ֥ח עָ֝לָ֗יו וְה֣וּא יַֽעֲשֶֽׂה׃<BR>
<B>לז,ו</B> וְהוֹצִ֣יא כָא֣וֹר צִדְקֶ֑ךָ    וּ֝מִשְׁפָּטֶ֗ךָ כַּֽצָּהֳרָֽיִם׃<BR>
<B>לז,ז</B> דּ֤וֹם ׀ לַֽיהוָה֮    וְהִתְח֪וֹלֵֽ֫ל ל֥וֹ<BR>אַל־תִּ֭תְחַר בְּמַצְלִ֣יחַ דַּרְכּ֑וֹ    בְּ֝אִ֗ישׁ עֹשֶׂ֥ה מְזִמּֽוֹת׃<BR>
<B>לז,ח</B> הֶ֣רֶף מֵ֭אַף וַֽעֲזֹ֣ב חֵמָ֑ה    אַל־תִּ֝תְחַ֗ר אַךְ־לְהָרֵֽעַ׃<BR>
<B>לז,ט</B> כִּֽי־מְ֭רֵעִים יִכָּֽרֵת֑וּן    וְקֹוֵ֥י יְ֝הוָ֗ה הֵ֣מָּה יִֽירְשׁוּ־אָֽרֶץ׃<BR>
<B>לז,י</B> וְע֣וֹד מְ֭עַט וְאֵ֣ין רָשָׁ֑ע    וְהִתְבּוֹנַ֖נְתָּ עַל־מְקוֹמ֣וֹ וְאֵינֶֽנּוּ׃<BR>
<B>לז,יא</B> וַֽעֲנָוִ֥ים יִֽירְשׁוּ־אָ֑רֶץ    וְ֝הִֽתְעַנְּג֗וּ עַל־רֹ֥ב שָׁלֽוֹם׃<BR>
<B>לז,יב</B> זֹמֵ֣ם רָ֭שָׁע לַצַּדִּ֑יק    וְחֹרֵ֖ק עָלָ֣יו שִׁנָּֽיו׃<BR>
<B>לז,יג</B> אֲדֹנָ֥י יִשְׂחַק־ל֑וֹ    כִּֽי־רָ֝אָ֗ה כִּֽי־יָבֹ֥א יוֹמֽוֹ׃<BR>
<B>לז,יד</B> חֶ֤רֶב ׀ פָּ֥תְח֣וּ רְשָׁעִים֮    וְדָֽרְכ֪וּ קַ֫שְׁתָּ֥ם<BR>לְ֭הַפִּיל עָנִ֣י וְאֶבְי֑וֹן    לִ֝טְב֗וֹחַ יִשְׁרֵי־דָֽרֶךְ׃<BR>
<B>לז,טו</B> חַ֭רְבָּם תָּב֣וֹא בְלִבָּ֑ם    וְ֝קַשְּׁתוֹתָ֗ם תִּשָּׁבַֽרְנָה׃<BR>
<B>לז,טז</B> טוֹב־מְ֭עַט לַצַּדִּ֑יק    מֵֽ֝הֲמ֗וֹן רְשָׁעִ֥ים רַבִּֽים׃<BR>
<B>לז,יז</B> כִּ֤י זְרוֹע֣וֹת רְ֭שָׁעִים תִּשָּׁבַ֑רְנָה    וְסוֹמֵ֖ךְ צַדִּיקִ֣ים יְהוָֽה׃<BR>
<B>לז,יח</B> יוֹדֵ֣עַ יְ֭הוָה יְמֵ֣י תְמִימִ֑ם    וְ֝נַֽחֲלָתָ֗ם לְעוֹלָ֥ם תִּֽהְיֶֽה׃<BR>
<B>לז,יט</B> לֹֽא־יֵ֭בֹשׁוּ בְּעֵ֣ת רָעָ֑ה    וּבִימֵ֖י רְעָב֣וֹן יִשְׂבָּֽעוּ׃<BR>
<B>לז,כ</B> כִּ֤י רְשָׁעִ֨ים ׀ יֹאבֵ֗דוּ וְאֹֽיְבֵ֣י יְ֭הוָה כִּיקַ֣ר כָּרִ֑ים    כָּל֖וּ בֶֽעָשָׁ֣ן כָּֽלוּ׃<BR>
<B>לז,כא</B> לֹוֶ֣ה רָ֭שָׁע וְלֹ֣א יְשַׁלֵּ֑ם    וְ֝צַדִּ֗יק חוֹנֵ֥ן וְנוֹתֵֽן׃<BR>
<B>לז,כב</B> כִּ֣י מְ֭בֹֽרָכָיו יִ֣ירְשׁוּ אָ֑רֶץ    וּ֝מְקֻלָּלָ֗יו יִכָּרֵֽתוּ׃<BR>
<B>לז,כג</B> מֵֽ֭יְהוָה מִֽצְעֲדֵי־גֶ֥בֶר כּוֹנָ֗נוּ    וְדַרְכּ֥וֹ יֶחְפָּֽץ׃<BR>
<B>לז,כד</B> כִּֽי־יִפֹּ֥ל לֹֽא־יוּטָ֑ל    כִּֽי־יְ֝הוָ֗ה סוֹמֵ֥ךְ יָדֽוֹ׃<BR>
<B>לז,כה</B> נַ֤עַר ׀ הָיִ֗יתִי    גַּם־זָ֫קַ֥נְתִּי<BR>וְֽלֹא־רָ֭אִיתִי צַדִּ֣יק נֶֽעֱזָ֑ב    וְ֝זַרְע֗וֹ מְבַקֶּשׁ־לָֽחֶם׃<BR>
<B>לז,כו</B> כָּל־הַ֭יּוֹם חוֹנֵ֣ן וּמַלְוֶ֑ה    וְ֝זַרְע֗וֹ לִבְרָכָֽה׃<BR>
<B>לז,כז</B> ס֣וּר מֵ֭רָע וַֽעֲשֵׂה־ט֗וֹב    וּשְׁכֹ֥ן לְעוֹלָֽם׃<BR>
<B>לז,כח</B> כִּ֤י יְהוָ֨ה ׀ אֹ֘הֵ֤ב מִשְׁפָּ֗ט    וְלֹֽא־יַעֲזֹ֣ב אֶת־חֲ֭סִידָיו לְעוֹלָ֣ם נִשְׁמָ֑רוּ<BR>וְזֶ֖רַע רְשָׁעִ֣ים    נִכְרָֽת׃<BR>
<B>לז,כט</B> צַדִּיקִ֥ים יִֽירְשׁוּ־אָ֑רֶץ    וְיִשְׁכְּנ֖וּ לָעַ֣ד עָלֶֽיהָ׃<BR>
<B>לז,ל</B> פִּֽי־צַ֭דִּיק יֶהְגֶּ֣ה חָכְמָ֑ה    וּ֝לְשׁוֹנ֗וֹ תְּדַבֵּ֥ר מִשְׁפָּֽט׃<BR>
<B>לז,לא</B> תּוֹרַ֣ת אֱלֹהָ֣יו בְּלִבּ֑וֹ    לֹ֖א תִמְעַ֣ד אֲשֻׁרָֽיו׃<BR>
<B>לז,לב</B> צוֹפֶ֣ה רָ֭שָׁע לַצַּדִּ֑יק    וּ֝מְבַקֵּ֗שׁ לַֽהֲמִיתֽוֹ׃<BR>
<B>לז,לג</B> יְ֭הוָה לֹֽא־יַעַזְבֶ֣נּוּ בְיָד֑וֹ    וְלֹ֥א יַ֝רְשִׁיעֶ֗נּוּ בְּהִשָּֽׁפְטֽוֹ׃<BR>
<B>לז,לד</B> קַוֵּ֤ה אֶל־יְהוָ֨ה ׀ וּשְׁמֹ֬ר דַּרְכּ֗וֹ    וִֽ֭ירוֹמִמְךָ לָרֶ֣שֶׁת אָ֑רֶץ<BR>בְּהִכָּרֵ֖ת רְשָׁעִ֣ים    תִּרְאֶֽה׃<BR>
<B>לז,לה</B> רָ֭אִיתִי רָשָׁ֣ע עָרִ֑יץ    וּ֝מִתְעָרֶ֗ה כְּאֶזְרָ֥ח רַֽעֲנָֽן׃<BR>
<B>לז,לו</B> וַֽ֭יַּעֲבֹר וְהִנֵּ֣ה אֵינֶ֑נּוּ    וָֽ֝אֲבַקְשֵׁ֗הוּ וְלֹ֣א נִמְצָֽא׃<BR>
<B>לז,לז</B> שְׁמָר־תָּ֭ם וּרְאֵ֣ה יָשָׁ֑ר    כִּֽי־אַחֲרִ֖ית לְאִ֣ישׁ שָׁלֽוֹם׃<BR>
<B>לז,לח</B> וּֽ֭פֹשְׁעִים נִשְׁמְד֣וּ יַחְדָּ֑ו    אַֽחֲרִ֖ית רְשָׁעִ֣ים נִכְרָֽתָה׃<BR>
<B>לז,לט</B> וּתְשׁוּעַ֣ת צַ֭דִּיקִים מֵֽיְהוָ֑ה    מָֽ֝עוּזָּ֗ם בְּעֵ֣ת צָרָֽה׃<BR>
<B>לז,מ</B> וַ֥יַּעְזְרֵ֥ם יְהוָ֗ה וַֽיְפַ֫לְּטֵ֥ם    יְפַלְּטֵ֣ם מֵֽ֭רְשָׁעִים וְיֽוֹשִׁיעֵ֑ם כִּי־חָ֥סוּ בֽוֹ׃</P>
<P><B>לח,א</B> מִזְמ֖וֹר לְדָוִ֣ד לְהַזְכִּֽיר׃<BR>
<B>לח,ב</B> יְֽהוָ֗ה אַל־בְּקֶצְפְּךָ֥ תֽוֹכִיחֵ֑נִי    וּֽבַחֲמָתְךָ֥ תְיַסְּרֵֽנִי׃<BR>
<B>לח,ג</B> כִּֽי־חִ֭צֶּיךָ נִ֣חֲתוּ בִ֑י    וַתִּנְחַ֖ת עָלַ֣י יָדֶֽךָ׃<BR>
<B>לח,ד</B> אֵין־מְתֹ֣ם בִּ֭בְשָׂרִי מִפְּנֵ֣י זַעְמֶ֑ךָ    אֵין־שָׁל֥וֹם בַּֽ֝עֲצָמַ֗י מִפְּנֵ֥י חַטָּאתִֽי׃<BR>
<B>לח,ה</B> כִּ֣י עֲ֭וֽ‍ֹנֹתַי עָֽבְר֣וּ רֹאשִׁ֑י    כְּמַשָּׂ֥א כָ֝בֵ֗ד יִכְבְּד֥וּ מִמֶּֽנִּי׃<BR>
<B>לח,ו</B> הִבְאִ֣ישׁוּ נָ֭מַקּוּ חַבּֽוּרֹתָ֑י    מִ֝פְּנֵ֗י אִוַּלְתִּֽי׃<BR>
<B>לח,ז</B> נַֽעֲוֵ֣יתִי שַׁחֹ֣תִי עַד־מְאֹ֑ד    כָּל־הַ֝יּ֗וֹם קֹדֵ֥ר הִלָּֽכְתִּי׃<BR>
<B>לח,ח</B> כִּֽי־כְ֭סָלַי מָֽלְא֣וּ נִקְלֶ֑ה    וְאֵ֥ין מְ֝תֹ֗ם בִּבְשָׂרִֽי׃<BR>
<B>לח,ט</B> נְפוּג֣וֹתִי וְנִדְכֵּ֣יתִי עַד־מְאֹ֑ד    שָׁ֝אַ֗גְתִּי מִֽנַּהֲמַ֥ת לִבִּֽי׃<BR>
<B>לח,י</B> אֲֽדֹנָ֗י נֶגְדְּךָ֥ כָל־תַּֽאֲוָתִ֑י    וְ֝אַנְחָתִ֗י מִמְּךָ֥ לֹֽא־נִסְתָּֽרָה׃<BR>
<B>לח,יא</B> לִבִּ֣י סְ֭חַרְחַר עֲזָבַ֣נִי כֹחִ֑י    וְֽאוֹר־עֵינַ֥י גַּם־הֵ֝֗ם אֵ֣ין אִתִּֽי׃<BR>
<B>לח,יב</B> אֹֽהֲבַ֨י ׀ וְרֵעַ֗י מִנֶּ֣גֶד נִגְעִ֣י יַֽעֲמֹ֑דוּ    וּ֝קְרוֹבַ֗י מֵֽרָחֹ֥ק עָמָֽדוּ׃<BR>
<B>לח,יג</B> וַיְנַקְשׁ֤וּ ׀ מְבַקְשֵׁ֬י נַפְשִׁ֗י וְדֹֽרְשֵׁ֣י רָֽ֭עָתִי דִּבְּר֣וּ הַוּ֑וֹת    וּ֝מִרְמ֗וֹת כָּל־הַיּ֥וֹם יֶהְגּֽוּ׃<BR>
<B>לח,יד</B> וַֽאֲנִ֣י כְ֭חֵרֵשׁ לֹ֣א אֶשְׁמָ֑ע    וּ֝כְאִלֵּ֗ם לֹ֣א יִפְתַּח־פִּֽיו׃<BR>
<B>לח,טו</B> וָֽאֱהִ֗י כְּ֭אִישׁ אֲשֶׁ֣ר לֹֽא־שֹׁמֵ֑עַ    וְאֵ֥ין בְּ֝פִ֗יו תּֽוֹכָחֽוֹת׃<BR>
<B>לח,טז</B> כִּֽי־לְךָ֣ יְהוָ֣ה הוֹחָ֑לְתִּי    אַתָּ֥ה תַֽ֝עֲנֶ֗ה אֲדֹנָ֥י אֱלֹהָֽי׃<BR>
<B>לח,יז</B> כִּֽי־אָ֭מַרְתִּי פֶּן־יִשְׂמְחוּ־לִ֑י    בְּמ֥וֹט רַ֝גְלִ֗י עָלַ֥י הִגְדִּֽילוּ׃<BR>
<B>לח,יח</B> כִּֽי־אֲ֭נִי לְצֶ֣לַע נָכ֑וֹן    וּמַכְאוֹבִ֖י נֶגְדִּ֣י תָמִֽיד׃<BR>
<B>לח,יט</B> כִּֽי־עֲו‍ֹנִ֥י אַגִּ֑יד    אֶ֝דְאַ֗ג מֵ֖חַטָּאתִֽי׃<BR>
<B>לח,כ</B> וְֽ֭אֹיְבַי חַיִּ֣ים עָצֵ֑מוּ    וְרַבּ֖וּ שֹֽׂנְאַ֣י שָֽׁקֶר׃<BR>
<B>לח,כא</B> וּמְשַׁלְּמֵ֣י רָ֭עָה תַּ֣חַת טוֹבָ֑ה    יִ֝שְׂטְנ֗וּנִי תַּ֣חַת רדופי־ (רָֽדְפִי־) טֽוֹב׃<BR>
<B>לח,כב</B> אַל־תַּֽעַזְבֵ֥נִי יְהוָ֑ה    אֱ֝לֹהַ֗י אַל־תִּרְחַ֥ק מִמֶּֽנִּי׃<BR>
<B>לח,כג</B> ח֥וּשָׁה לְעֶזְרָתִ֑י    אֲ֝דֹנָ֗י תְּשֽׁוּעָתִֽי׃</P>
<P><B>לט,א</B> לַמְנַצֵּ֥חַ לידיתון (לִֽידוּת֗וּן)    מִזְמ֥וֹר לְדָוִֽד׃<BR>
<B>לט,ב</B> אָמַ֗רְתִּי    אֶ֥שְׁמְרָ֣ה דְרָכַי֮ מֵֽחֲט֪וֹא בִלְשׁ֫וֹנִ֥י<BR>אֶשְׁמְרָ֥ה לְפִ֥י מַחְס֑וֹם    בְּעֹ֖ד רָשָׁ֣ע לְנֶגְדִּֽי׃<BR>
<B>לט,ג</B> נֶֽאֱלַ֣מְתִּי דֽ֭וּמִיָּה הֶֽחֱשֵׁ֣יתִי מִטּ֑וֹב    וּכְאֵבִ֥י נֶעְכָּֽר׃<BR>
<B>לט,ד</B> חַם־לִבִּ֨י ׀ בְּקִרְבִּ֗י בַּֽהֲגִיגִ֥י תִבְעַר־אֵ֑שׁ    דִּ֝בַּ֗רְתִּי בִּלְשׁוֹנִֽי׃<BR>
<B>לט,ה</B> הֽוֹדִ֘יעֵ֤נִי יְהוָ֨ה ׀ קִצִּ֗י וּמִדַּ֣ת יָמַ֣י מַה־הִ֑יא    אֵֽ֝דְעָ֗ה מֶֽה־חָדֵ֥ל אָֽנִי׃<BR>
<B>לט,ו</B> הִנֵּ֤ה טְפָח֨וֹת ׀ נָ֘תַ֤תָּה יָמַ֗י    וְחֶלְדִּ֣י כְאַ֣יִן נֶגְדֶּ֑ךָ<BR>אַ֥ךְ כָּֽל־הֶ֥בֶל כָּל־אָ֝דָ֗ם    נִצָּ֥ב סֶֽלָה׃<BR>
<B>לט,ז</B> אַךְ־בְּצֶ֤לֶם ׀ יִֽתְהַלֶּךְ־אִ֗ישׁ    אַךְ־הֶ֥בֶל יֶֽהֱמָי֑וּן<BR>יִ֝צְבֹּ֗ר    וְֽלֹא־יֵדַ֥ע מִֽי־אֹסְפָֽם׃<BR>
<B>לט,ח</B> וְעַתָּ֣ה מַה־קִּוִּ֣יתִי אֲדֹנָ֑י    תּֽ֝וֹחַלְתִּ֗י לְךָ֣ הִֽיא׃<BR>
<B>לט,ט</B> מִכָּל־פְּשָׁעַ֥י הַצִּילֵ֑נִי    חֶרְפַּ֥ת נָ֝בָ֗ל אַל־תְּשִׂימֵֽנִי׃<BR>
<B>לט,י</B> נֶֽ֭אֱלַמְתִּי לֹ֣א אֶפְתַּח־פִּ֑י    כִּ֖י אַתָּ֣ה עָשִֽׂיתָ׃<BR>
<B>לט,יא</B> הָסֵ֣ר מֵֽעָלַ֣י נִגְעֶ֑ךָ    מִתִּגְרַ֥ת יָֽ֝דְךָ֗ אֲנִ֣י כָלִֽיתִי׃<BR>
<B>לט,יב</B> בְּֽתוֹכָ֘ח֤וֹת עַל־עָו֨‍ֹן ׀ יִסַּ֬רְתָּ אִ֗ישׁ    וַתֶּ֣מֶס כָּעָ֣שׁ חֲמוּד֑וֹ<BR>אַ֤ךְ הֶ֖בֶל כָּל־אָדָ֣ם    סֶֽלָה׃<BR>
<B>לט,יג</B> שִׁ֥מְעָֽה תְפִלָּתִ֨י ׀ יְהוָ֡ה    וְשַׁוְעָתִ֨י ׀ הַֽאֲזִינָה֮ <BR>אֶֽל־דִּמְעָתִ֗י    אַֽל־תֶּ֫חֱרַ֥שׁ<BR>כִּ֤י גֵ֣ר אָֽנֹכִ֣י עִמָּ֑ךְ    תּ֝וֹשָׁ֗ב כְּכָל־אֲבוֹתָֽי׃<BR>
<B>לט,יד</B> הָשַׁ֣ע מִמֶּ֣נִּי וְאַבְלִ֑יגָה    בְּטֶ֖רֶם אֵלֵ֣ךְ וְאֵינֶֽנִּי׃</P>
<P><B>מ,א</B> לַ֝מְנַצֵּ֗חַ לְדָוִ֥ד מִזְמֽוֹר׃<BR>
<B>מ,ב</B> קַוּ֣‍ֹה קִוִּ֣יתִי יְהוָ֑ה    וַיֵּ֥ט אֵ֝לַ֗י וַיִּשְׁמַ֥ע שַׁוְעָתִֽי׃<BR>
<B>מ,ג</B> וַיַּֽעֲלֵ֤נִי ׀ מִבּ֥וֹר שָׁאוֹן֮    מִטִּ֪יט הַיָּ֫וֵ֥ן<BR>וַיָּ֖קֶם עַל־סֶ֥לַע רַגְלַ֗י    כּוֹנֵ֥ן אֲשֻׁרָֽי׃<BR>
<B>מ,ד</B> וַיִּתֵּ֬ן בְּפִ֨י ׀ שִׁ֥יר חָדָשׁ֮    תְּהִלָּ֪ה לֵֽאלֹ֫הֵ֥ינוּ<BR>יִרְא֣וּ רַבִּ֣ים וְיִירָ֑אוּ    וְ֝יִבְטְח֗וּ בַּֽיהוָֽה׃<BR>
<B>מ,ה</B> אַ֥שְֽׁרֵי הַגֶּ֗בֶר    אֲשֶׁר־שָׂ֣ם יְ֭הוָה מִבְטַח֑וֹ<BR>וְֽלֹא־פָנָ֥ה אֶל־רְ֝הָבִ֗ים    וְשָׂטֵ֥י כָזָֽב׃<BR>
<B>מ,ו</B> רַבּ֤וֹת עָשִׂ֨יתָ ׀    אַתָּ֤ה ׀ יְהוָ֣ה אֱלֹהַי֮ <BR>נִ֥פְלְאֹתֶ֥יךָ וּמַחְשְׁבֹתֶ֗יךָ    אֵ֫לֵ֥ינוּ<BR>אֵ֤ין ׀ עֲרֹ֬ךְ אֵלֶ֗יךָ אַגִּ֥ידָה וַֽאֲדַבֵּ֑רָה    עָֽ֝צְמ֗וּ מִסַּפֵּֽר׃<BR>
<B>מ,ז</B> זֶ֤בַח וּמִנְחָ֨ה ׀ לֹֽא־חָפַ֗צְתָּ    אָ֭זְנַיִם כָּרִ֣יתָ לִּ֑י<BR>עוֹלָ֥ה וַֽ֝חֲטָאָ֗ה    לֹ֣א שָׁאָֽלְתָּ׃<BR>
<B>מ,ח</B> אָ֣ז אָ֭מַרְתִּי הִנֵּה־בָ֑אתִי    בִּמְגִלַּת־סֵ֝֗פֶר כָּת֥וּב עָלָֽי׃<BR>
<B>מ,ט</B> לַ֥עֲשׂוֹת־רְצֽוֹנְךָ֣ אֱלֹהַ֣י חָפָ֑צְתִּי    וְ֝ת֥וֹרָתְךָ֗ בְּת֣וֹךְ מֵעָֽי׃<BR>
<B>מ,י</B> בִּשַּׂ֤רְתִּי צֶ֨דֶק ׀ בְּקָ֘הָ֤ל רָ֗ב    הִנֵּ֣ה שְׂ֭פָתַי לֹ֣א אֶכְלָ֑א<BR>יְ֝הוָ֗ה    אַתָּ֥ה יָדָֽעְתָּ׃<BR>
<B>מ,יא</B> צִדְקָֽתְךָ֬ לֹֽא־כִסִּ֨יתִי ׀ בְּת֬וֹךְ לִבִּ֗י    אֱמוּנָֽתְךָ֣ וּתְשׁוּעָֽתְךָ֣ אָמָ֑רְתִּי<BR>לֹֽא־כִחַ֥דְתִּי חַסְדְּךָ֥ וַֽ֝אֲמִתְּךָ֗    לְקָהָ֥ל רָֽב׃<BR>
<B>מ,יב</B> אַתָּ֤ה יְהוָ֗ה    לֹֽא־תִכְלָ֣א רַֽחֲמֶ֣יךָ מִמֶּ֑נִּי<BR>חַסְדְּךָ֥ וַֽ֝אֲמִתְּךָ֗    תָּמִ֥יד יִצְּרֽוּנִי׃<BR>
<B>מ,יג</B> כִּ֤י אָפְפֽוּ־עָלַ֨י ׀ רָע֡וֹת    עַד־אֵ֬ין מִסְפָּ֗ר <BR>הִשִּׂיג֣וּנִי עֲ֭וֽ‍ֹנֹתַי    וְלֹֽא־יָכֹ֣לְתִּי לִרְא֑וֹת<BR>עָֽצְמ֥וּ מִשַּֽׂעֲר֥וֹת רֹ֝אשִׁ֗י    וְלִבִּ֥י עֲזָבָֽנִי׃<BR>
<B>מ,יד</B> רְצֵ֣ה יְ֭הוָה לְהַצִּילֵ֑נִי    יְ֝הוָ֗ה לְעֶזְרָ֥תִי חֽוּשָׁה׃<BR>
<B>מ,טו</B> יֵ֘בֹ֤שׁוּ וְיַחְפְּר֨וּ ׀ יַחַד֮    מְבַקְשֵׁ֥י נַפְשִׁ֗י לִסְפּ֫וֹתָ֥הּ<BR>יִסֹּ֣גוּ אָ֭חוֹר וְיִכָּֽלְמ֑וּ    חֲ֝פֵצֵ֗י רָֽעָתִֽי׃<BR>
<B>מ,טז</B> יָ֭שֹׁמּוּ עַל־עֵ֣קֶב בָּשְׁתָּ֑ם    הָאֹֽמְרִ֥ים לִ֝֗י הֶאָ֥ח ׀ הֶאָֽח׃<BR>
<B>מ,יז</B> יָ֘שִׂ֤ישׂוּ וְיִשְׂמְח֨וּ ׀ בְּךָ֗    כָּֽל־מְבַ֫קְשֶׁ֥יךָ<BR>יֹֽאמְר֣וּ תָ֭מִיד יִגְדַּ֣ל יְהוָ֑ה    אֹֽ֝הֲבֵ֗י תְּשֽׁוּעָתֶֽךָ׃<BR>
<B>מ,יח</B> וַֽאֲנִ֤י ׀ עָנִ֣י וְאֶבְיוֹן֮    אֲדֹנָ֪י יַֽחֲשָׁ֫ב לִ֥י<BR>עֶזְרָתִ֣י וּמְפַלְטִ֣י אַ֑תָּה    אֱ֝לֹהַ֗י אַל־תְּאַחַֽר׃</P>
<P><B>מא,א</B> לַמְנַצֵּ֗חַ מִזְמ֥וֹר לְדָוִֽד׃<BR>
<B>מא,ב</B> אַ֭שְׁרֵי מַשְׂכִּ֣יל אֶל־דָּ֑ל    בְּי֥וֹם רָ֝עָ֗ה יְֽמַלְּטֵ֥הוּ יְהוָֽה׃<BR>
<B>מא,ג</B> יְהוָ֤ה ׀ יִשְׁמְרֵ֣הוּ וִֽ֭יחַיֵּהוּ יאשר (וְאֻשַּׁ֣ר) בָּאָ֑רֶץ    וְאַֽל־תִּ֝תְּנֵ֗הוּ בְּנֶ֣פֶשׁ אֹֽיְבָֽיו׃<BR>
<B>מא,ד</B> יְֽהוָ֗ה יִ֭סְעָדֶנּוּ עַל־עֶ֣רֶשׂ דְּוָ֑י    כָּל־מִ֝שְׁכָּב֗וֹ הָפַ֥כְתָּ בְחָלְיֽוֹ׃<BR>
<B>מא,ה</B> אֲֽנִי־אָ֭מַרְתִּי יְהוָ֣ה חָנֵּ֑נִי    רְפָאָ֥ה נַ֝פְשִׁ֗י כִּֽי־חָטָ֥אתִי לָֽךְ׃<BR>
<B>מא,ו</B> אֽוֹיְבַ֗י יֹֽאמְר֣וּ רַ֣ע לִ֑י    מָתַ֥י יָ֝מ֗וּת וְאָבַ֥ד שְׁמֽוֹ׃<BR>
<B>מא,ז</B> וְאִם־בָּ֤א לִרְא֨וֹת ׀ שָׁ֤וְא יְדַבֵּ֗ר לִבּ֗וֹ יִקְבָּץ־אָ֥וֶן ל֑וֹ    יֵצֵ֖א לַח֣וּץ יְדַבֵּֽר׃<BR>
<B>מא,ח</B> יַ֗חַד עָלַ֣י יִ֭תְלַֽחֲשׁוּ כָּל־שֹֽׂנְאָ֑י    עָלַ֓י ׀ יַחְשְׁב֖וּ רָעָ֣ה לִֽי׃<BR>
<B>מא,ט</B> דְּֽבַר־בְּ֭לִיַּעַל יָצ֣וּק בּ֑וֹ    וַֽאֲשֶׁ֥ר שָׁ֝כַ֗ב לֹֽא־יוֹסִ֥יף לָקֽוּם׃<BR>
<B>מא,י</B> גַּם־אִ֤ישׁ שְׁלוֹמִ֨י ׀ אֲשֶׁר־בָּטַ֣חְתִּי ב֭וֹ    אוֹכֵ֣ל לַחְמִ֑י<BR>הִגְדִּ֖יל עָלַ֣י    עָקֵֽב׃<BR>
<B>מא,יא</B> וְאַתָּ֤ה יְהוָ֗ה חָנֵּ֥נִי וַֽהֲקִימֵ֑נִי    וַֽאֲשַׁלְּמָ֥ה לָהֶֽם׃<BR>
<B>מא,יב</B> בְּזֹ֣את יָ֭דַעְתִּי כִּֽי־חָפַ֣צְתָּ בִּ֑י    כִּ֤י לֹֽא־יָרִ֖יעַ אֹֽיְבִ֣י עָלָֽי׃<BR>
<B>מא,יג</B> וַֽאֲנִ֗י בְּ֭תֻמִּי תָּמַ֣כְתָּ בִּ֑י    וַתַּצִּיבֵ֖נִי לְפָנֶ֣יךָ לְעוֹלָֽם׃<BR>
<B>מא,יד</B> בָּ֘ר֤וּךְ יְהוָ֨ה ׀ אֱלֹ֘הֵ֤י יִשְׂרָאֵ֗ל מֵֽ֭הָעוֹלָם וְעַ֥ד הָֽעוֹלָ֗ם    אָ֘מֵ֥ן ׀ וְאָמֵֽן׃</P>
<P><B>מב,א</B> לַמְנַצֵּ֗חַ מַשְׂכִּ֥יל לִבְנֵי־קֹֽרַח׃<BR>
<B>מב,ב</B> כְּאַיָּ֗ל תַּֽעֲרֹ֥ג עַל־אֲפִֽיקֵי־מָ֑יִם    כֵּ֤ן נַפְשִׁ֨י תַֽעֲרֹ֖ג אֵלֶ֣יךָ אֱלֹהִֽים׃<BR>
<B>מב,ג</B> צָֽמְאָ֬ה נַפְשִׁ֨י ׀ לֵֽאלֹהִים֮    לְאֵ֪ל חָ֥י<BR>מָתַ֥י אָב֑וֹא    וְ֝אֵֽרָאֶ֗ה פְּנֵ֣י אֱלֹהִֽים׃<BR>
<B>מב,ד</B> הָֽיְתָה־לִּ֬י דִמְעָתִ֣י לֶ֭חֶם    יוֹמָ֣ם וָלָ֑יְלָה<BR>בֶּֽאֱמֹ֥ר אֵלַ֥י כָּל־הַ֝יּ֗וֹם    אַיֵּ֥ה אֱלֹהֶֽיךָ׃<BR>
<B>מב,ה</B> אֵ֤לֶּה אֶזְכְּרָ֨ה ׀    וְאֶשְׁפְּכָ֬ה עָלַ֨י ׀ נַפְשִׁ֗י <BR>כִּ֤י אֶֽעֱבֹ֨ר ׀ בַּסָּךְ֮    אֶדַּדֵּ֗ם עַד־בֵּ֥ית אֱלֹ֫הִ֥ים<BR>בְּקוֹל־רִנָּ֥ה וְתוֹדָ֗ה    הָמ֥וֹן חוֹגֵֽג׃<BR>
<B>מב,ו</B> מַה־תִּשְׁתּ֬וֹחֲחִ֨י ׀ נַפְשִׁי֮    וַתֶּֽהֱמִ֪י עָ֫לָ֥י<BR>הוֹחִ֣לִי לֵֽ֭אלֹהִים כִּי־ע֥וֹד אוֹדֶ֗נּוּ    יְשׁוּע֥וֹת פָּנָֽיו׃<BR>
<B>מב,ז</B> אֱֽלֹהַ֗י    עָלַי֮ נַפְשִׁ֪י תִשְׁתּ֫וֹחָ֥ח<BR>עַל־כֵּ֗ן אֶ֭זְכָּרְךָ מֵאֶ֣רֶץ יַרְדֵּ֑ן    וְ֝חֶרְמוֹנִ֗ים מֵהַ֥ר מִצְעָֽר׃<BR>
<B>מב,ח</B> תְּהוֹם־אֶל־תְּה֣וֹם ק֭וֹרֵא    לְק֣וֹל צִנּוֹרֶ֑יךָ<BR>כָּֽל־מִשְׁבָּרֶ֥יךָ וְ֝גַלֶּ֗יךָ    עָלַ֥י עָבָֽרוּ׃<BR>
<B>מב,ט</B> יוֹמָ֤ם ׀ יְצַוֶּ֬ה יְהוָ֨ה ׀ חַסְדּ֗וֹ    וּ֭בַלַּיְלָה שִׁירֹ֣ה עִמִּ֑י <BR>תְּ֝פִלָּ֗ה    לְאֵ֣ל חַיָּֽי׃<BR>
<B>מב,י</B> אֽוֹמְרָ֤ה ׀ לְאֵ֥ל סַלְעִי֮    לָמָ֪ה שְׁכַ֫חְתָּ֥נִי<BR>לָֽמָּה־קֹדֵ֥ר אֵלֵ֗ךְ    בְּלַ֣חַץ אוֹיֵֽב׃<BR>
<B>מב,יא</B> בְּרֶ֤צַח ׀ בְּֽעַצְמוֹתַ֗י    חֵֽרְפ֥וּנִי צֽוֹרְרָ֑י<BR>בְּאָמְרָ֥ם אֵלַ֥י כָּל־הַ֝יּ֗וֹם    אַיֵּ֥ה אֱלֹהֶֽיךָ׃<BR>
<B>מב,יב</B> מַה־תִּשְׁתּ֬וֹחֲחִ֨י ׀ נַפְשִׁי֮    וּֽמַה־תֶּהֱמִ֪י עָ֫לָ֥י<BR>הוֹחִ֣ילִי לֵֽ֭אלֹהִים כִּי־ע֣וֹד אוֹדֶ֑נּוּ    יְשׁוּעֹ֥ת פָּ֝נַ֗י וֵֽאלֹהָֽי׃</P>
<P><B>מג,א</B> שָׁפְטֵ֤נִי אֱלֹהִ֨ים ׀ וְרִ֘יבָ֤ה רִיבִ֗י    מִגּ֥וֹי לֹֽא־חָסִ֑יד<BR>מֵ֤אִישׁ מִרְמָ֖ה וְעַוְלָ֣ה    תְפַלְּטֵֽנִי׃<BR>
<B>מג,ב</B> כִּֽי־אַתָּ֤ה ׀ אֱלֹהֵ֣י מָֽעוּזִּי֮    לָמָ֪ה זְנַ֫חְתָּ֥נִי<BR>לָֽמָּה־קֹדֵ֥ר אֶתְהַלֵּ֗ךְ    בְּלַ֣חַץ אוֹיֵֽב׃<BR>
<B>מג,ג</B> שְׁלַח־אֽוֹרְךָ֣ וַֽ֭אֲמִתְּךָ    הֵ֣מָּה יַנְח֑וּנִי<BR>יְבִיא֥וּנִי אֶל־הַֽר־קָ֝דְשְׁךָ֗    וְאֶל־מִשְׁכְּנוֹתֶֽיךָ׃<BR>
<B>מג,ד</B> וְאָב֤וֹאָה ׀ אֶל־מִזְבַּ֬ח אֱלֹהִ֗ים    אֶל־אֵל֮ שִׂמְחַ֪ת גִּ֫ילִ֥י<BR>וְאֽוֹדְךָ֥ בְכִנּ֗וֹר    אֱלֹהִ֥ים אֱלֹהָֽי׃<BR>
<B>מג,ה</B> מַה־תִּשְׁתּ֬וֹחֲחִ֨י ׀ נַפְשִׁי֮    וּֽמַה־תֶּהֱמִ֪י עָ֫לָ֥י<BR>הוֹחִ֣ילִי לֵֽ֭אלֹהִים כִּי־ע֣וֹד אוֹדֶ֑נּוּ    יְשׁוּעֹ֥ת פָּ֝נַ֗י וֵֽאלֹהָֽי׃</P>
<P><B>מד,א</B> לַמְנַצֵּ֬חַ ׀ לִבְנֵי־קֹ֬רַח מַשְׂכִּֽיל׃<BR>
<B>מד,ב</B> אֱלֹהִ֤ים ׀ בְּאָזְנֵ֬ינוּ שָׁמַ֗עְנוּ    אֲבוֹתֵ֥ינוּ סִפְּרוּ־לָ֑נוּ<BR>פֹּ֥עַל פָּעַ֥לְתָּ בִֽ֝ימֵיהֶ֗ם    בִּ֣ימֵי קֶֽדֶם׃<BR>
<B>מד,ג</B> אַתָּ֤ה ׀ יָֽדְךָ֡ גּוֹיִ֣ם ה֭וֹרַשְׁתָּ    וַתִּטָּעֵ֑ם<BR>תָּרַ֥ע לְ֝אֻמִּ֗ים    וַֽתְּשַׁלְּחֵֽם׃<BR>
<B>מד,ד</B> כִּ֤י לֹ֪א בְחַרְבָּ֡ם יָ֥רְשׁוּ אָ֗רֶץ    וּזְרוֹעָם֮ לֹֽא־הוֹשִׁ֪יעָ֫ה לָּ֥מוֹ<BR>כִּֽי־יְמִינְךָ֣ וּ֭זְרֽוֹעֲךָ וְא֥וֹר פָּנֶ֗יךָ    כִּ֣י רְצִיתָֽם׃<BR>
<B>מד,ה</B> אַתָּה־ה֣וּא מַלְכִּ֣י אֱלֹהִ֑ים    צַ֝וֵּ֗ה יְשׁוּע֥וֹת יַֽעֲקֹֽב׃<BR>
<B>מד,ו</B> בְּ֭ךָ צָרֵ֣ינוּ נְנַגֵּ֑חַ    בְּ֝שִׁמְךָ֗ נָב֥וּס קָמֵֽינוּ׃<BR>
<B>מד,ז</B> כִּ֤י לֹ֣א בְקַשְׁתִּ֣י אֶבְטָ֑ח    וְ֝חַרְבִּ֗י לֹ֣א תֽוֹשִׁיעֵֽנִי׃<BR>
<B>מד,ח</B> כִּ֣י הֽ֭וֹשַׁעְתָּנוּ מִצָּרֵ֑ינוּ    וּמְשַׂנְאֵ֥ינוּ הֱבִישֽׁוֹתָ׃<BR>
<B>מד,ט</B> בֵּֽ֭אלֹהִים הִלַּ֣לְנוּ כָל־הַיּ֑וֹם    וְשִׁמְךָ֓ ׀ לְעוֹלָ֖ם נוֹדֶ֣ה סֶֽלָה׃<BR>
<B>מד,י</B> אַף־זָ֭נַחְתָּ וַתַּכְלִימֵ֑נוּ    וְלֹֽא־תֵ֝צֵ֗א בְּצִבְאוֹתֵֽינוּ׃<BR>
<B>מד,יא</B> תְּשִׁיבֵ֣נוּ אָ֭חוֹר מִנִּי־צָ֑ר    וּ֝מְשַׂנְאֵ֗ינוּ שָׁ֣סוּ לָֽמוֹ׃<BR>
<B>מד,יב</B> תִּ֭תְּנֵנוּ כְּצֹ֣אן מַֽאֲכָ֑ל    וּ֝בַגּוֹיִ֗ם זֵֽרִיתָֽנוּ׃<BR>
<B>מד,יג</B> תִּמְכֹּֽר־עַמְּךָ֥ בְלֹא־ה֑וֹן    וְלֹֽא־רִ֝בִּ֗יתָ בִּמְחִֽירֵיהֶֽם׃<BR>
<B>מד,יד</B> תְּשִׂימֵ֣נוּ חֶ֭רְפָּה לִשְׁכֵנֵ֑ינוּ    לַ֥עַג וָ֝קֶ֗לֶס לִסְבִֽיבוֹתֵֽינוּ׃<BR>
<B>מד,טו</B> תְּשִׂימֵ֣נוּ מָ֭שָׁל בַּגּוֹיִ֑ם    מְנֽוֹד־רֹ֝֗אשׁ בַּלְאֻמִּֽים׃<BR>
<B>מד,טז</B> כָּל־הַ֭יּוֹם כְּלִמָּתִ֣י נֶגְדִּ֑י    וּבֹ֖שֶׁת פָּנַ֣י כִּסָּֽתְנִי׃<BR>
<B>מד,יז</B> מִ֭קּוֹל מְחָרֵ֣ף וּמְגַדֵּ֑ף    מִפְּנֵ֥י א֝וֹיֵ֗ב וּמִתְנַקֵּֽם׃<BR>
<B>מד,יח</B> כָּל־זֹ֣את בָּ֭אַתְנוּ וְלֹ֣א שְׁכַֽחֲנ֑וּךָ    וְלֹֽא־שִׁ֝קַּ֗רְנוּ בִּבְרִיתֶֽךָ׃<BR>
<B>מד,יט</B> לֹֽא־נָס֣וֹג אָח֣וֹר לִבֵּ֑נוּ    וַתֵּ֥ט אֲשֻׁרֵ֗ינוּ מִנִּ֥י אָרְחֶֽךָ׃<BR>
<B>מד,כ</B> כִּ֣י דִ֭כִּיתָנוּ בִּמְק֣וֹם תַּנִּ֑ים    וַתְּכַ֖ס עָלֵ֣ינוּ בְצַלְמָֽוֶת׃<BR>
<B>מד,כא</B> אִם־שָׁ֭כַחְנוּ שֵׁ֣ם אֱלֹהֵ֑ינוּ    וַנִּפְרֹ֥שׂ כַּ֝פֵּ֗ינוּ לְאֵ֣ל זָֽר׃<BR>
<B>מד,כב</B> הֲלֹ֣א אֱ֭לֹהִים יַֽחֲקָר־זֹ֑את    כִּי־ה֥וּא יֹ֝דֵ֗עַ תַּֽעֲלֻמ֥וֹת לֵֽב׃<BR>
<B>מד,כג</B> כִּֽי־עָ֭לֶיךָ הֹרַ֣גְנוּ כָל־הַיּ֑וֹם    נֶ֝חְשַׁ֗בְנוּ כְּצֹ֣אן טִבְחָֽה׃<BR>
<B>מד,כד</B> ע֤וּרָה ׀ לָ֖מָּה תִישַׁ֥ן ׀ אֲדֹנָ֑י    הָ֝קִ֗יצָה אַל־תִּזְנַ֥ח לָנֶֽצַח׃<BR>
<B>מד,כה</B> לָֽמָּה־פָנֶ֥יךָ תַסְתִּ֑יר    תִּשְׁכַּ֖ח עָנְיֵ֣נוּ וְֽלַחֲצֵֽנוּ׃<BR>
<B>מד,כו</B> כִּ֤י שָׁ֣חָה לֶֽעָפָ֣ר נַפְשֵׁ֑נוּ    דָּֽבְקָ֖ה לָאָ֣רֶץ בִּטְנֵֽנוּ׃<BR>
<B>מד,כז</B> ק֭וּמָ֥ה עֶזְרָ֣תָה לָּ֑נוּ    וּ֝פְדֵ֗נוּ לְמַ֣עַן חַסְדֶּֽךָ׃</P>
<P><B>מה,א</B> לַמְנַצֵּ֣חַ עַל־שֹֽׁ֭שַׁנִּים לִבְנֵי־קֹ֑רַח    מַ֝שְׂכִּ֗יל שִׁ֣יר יְדִידֹֽת׃<BR>
<B>מה,ב</B> רָ֘חַ֤שׁ לִבִּ֨י ׀ דָּ֘בָ֤ר ט֗וֹב    אֹמֵ֣ר אָ֭נִי מַֽעֲשַׂ֣י לְמֶ֑לֶךְ<BR>לְ֝שׁוֹנִ֗י    עֵ֤ט ׀ סוֹפֵ֬ר מָהִֽיר׃<BR>
<B>מה,ג</B> יָפְיָפִ֡יתָ מִבְּנֵ֬י אָדָ֗ם    ה֣וּצַק חֵ֭ן בְּשִׂפְתוֹתֶ֑יךָ<BR>עַל־כֵּ֤ן בֵּֽרַכְךָ֖ אֱלֹהִ֣ים    לְעוֹלָֽם׃<BR>
<B>מה,ד</B> חֲגֽוֹר־חַרְבְּךָ֣ עַל־יָרֵ֣ךְ גִּבּ֑וֹר    הֽ֝וֹדְךָ֗ וַֽהֲדָרֶֽךָ׃<BR>
<B>מה,ה</B> וַהֲדָ֬רְךָ֨ ׀ צְלַ֬ח רְכַ֗ב    עַֽל־דְּבַר־אֱ֭מֶת וְעַנְוָה־צֶ֑דֶק<BR>וְתֽוֹרְךָ֖ נֽוֹרָא֣וֹת    יְמִינֶֽךָ׃<BR>
<B>מה,ו</B> חִצֶּ֗יךָ שְׁנ֫וּנִ֥ים    עַ֭מִּים תַּחְתֶּ֣יךָ יִפְּל֑וּ בְּ֝לֵ֗ב אֽוֹיְבֵ֥י הַמֶּֽלֶךְ׃<BR>
<B>מה,ז</B> כִּסְאֲךָ֣ אֱ֭לֹהִים עוֹלָ֣ם וָעֶ֑ד    שֵׁ֥בֶט מִ֝ישֹׁ֗ר שֵׁ֣בֶט מַלְכוּתֶֽךָ׃<BR>
<B>מה,ח</B> אָהַ֣בְתָּ צֶּדֶק֮    וַתִּשְׂנָ֫א רֶ֥שַׁע<BR>עַל־כֵּ֤ן ׀ מְשָֽׁחֲךָ֡ אֱלֹהִ֣ים אֱ֭לֹהֶיךָ שֶׁ֥מֶן שָׂשׂ֗וֹן    מֵֽחֲבֵרֶֽךָ׃<BR>
<B>מה,ט</B> מֹר־וַֽאֲהָל֣וֹת קְ֭צִיעוֹת כָּל־בִּגְדֹתֶ֑יךָ    מִֽן־הֵ֥יכְלֵי שֵׁ֝֗ן מִנִּ֥י שִׂמְּחֽוּךָ׃<BR>
<B>מה,י</B> בְּנ֣וֹת מְ֭לָכִים בְּיִקְּרוֹתֶ֑יךָ    נִצְּבָ֥ה שֵׁגַ֥ל לִ֝ימִֽינְךָ֗ בְּכֶ֣תֶם אוֹפִֽיר׃<BR>
<B>מה,יא</B> שִׁמְעִי־בַ֣ת וּ֭רְאִי וְהַטִּ֣י אָזְנֵ֑ךְ    וְשִׁכְחִ֥י עַ֝מֵּ֗ךְ וּבֵ֥ית אָבִֽיךְ׃<BR>
<B>מה,יב</B> וְיִתְאָ֣ו הַמֶּ֣לֶךְ יָפְיֵ֑ךְ    כִּי־ה֥וּא אֲ֝דֹנַ֗יִךְ וְהִשְׁתַּֽחֲוִי־לֽוֹ׃<BR>
<B>מה,יג</B> וּבַֽת־צֹ֨ר ׀    בְּ֭מִנְחָה פָּנַ֥יִךְ יְחַלּ֗וּ עֲשִׁ֣ירֵי עָֽם׃<BR>
<B>מה,יד</B> כָּל־כְּבוּדָּ֣ה בַת־מֶ֣לֶךְ פְּנִ֑ימָה    מִֽמִּשְׁבְּצ֖וֹת זָהָ֣ב לְבוּשָֽׁהּ׃<BR>
<B>מה,טו</B> לִרְקָמוֹת֮ תּוּבַ֪ל לַ֫מֶּ֥לֶךְ    בְּתוּל֣וֹת אַֽ֭חֲרֶיהָ רֵֽעוֹתֶ֑יהָ מ֖וּבָא֣וֹת לָֽךְ׃<BR>
<B>מה,טז</B> תּ֭וּבַלְנָה בִּשְׂמָחֹ֣ת וָגִ֑יל    תְּ֝בֹאֶ֗ינָה בְּהֵ֣יכַל מֶֽלֶךְ׃<BR>
<B>מה,יז</B> תַּ֣חַת אֲ֭בֹתֶיךָ יִֽהְי֣וּ בָנֶ֑יךָ    תְּשִׁיתֵ֥מוֹ לְ֝שָׂרִ֗ים בְּכָל־הָאָֽרֶץ׃<BR>
<B>מה,יח</B> אַזְכִּ֣ירָה שִׁ֭מְךָ בְּכָל־דֹּ֣ר וָדֹ֑ר    עַל־כֵּ֥ן עַמִּ֥ים יְ֝הוֹדוּ֗ךָ לְעֹלָ֥ם וָעֶֽד׃</P>
<P><B>מו,א</B> לַמְנַצֵּ֥חַ לִבְנֵי־קֹ֑רַח    עַֽל־עֲלָמ֥וֹת שִֽׁיר׃<BR>
<B>מו,ב</B> אֱלֹהִ֣ים לָ֭נוּ מַֽחֲסֶ֣ה וָעֹ֑ז    עֶזְרָ֥ה בְ֝צָר֗וֹת נִמְצָ֥א מְאֹֽד׃<BR>
<B>מו,ג</B> עַל־כֵּ֣ן לֹֽא־נִ֭ירָא בְּהָמִ֣יר אָ֑רֶץ    וּבְמ֥וֹט הָ֝רִ֗ים בְּלֵ֣ב יַמִּֽים׃<BR>
<B>מו,ד</B> יֶֽהֱמ֣וּ יֶחְמְר֣וּ מֵימָ֑יו    יִ֥רְעֲשֽׁוּ הָרִ֖ים בְּגַֽאֲוָת֣וֹ סֶֽלָה׃<BR>
<B>מו,ה</B> נָהָ֗ר פְּלָגָ֗יו יְשַׂמְּח֥וּ עִיר־אֱלֹהִ֑ים    קְ֝דֹ֗שׁ מִשְׁכְּנֵ֥י עֶלְיֽוֹן׃<BR>
<B>מו,ו</B> אֱלֹהִ֣ים בְּ֭קִרְבָּהּ בַּל־תִּמּ֑וֹט    יַעְזְרֶ֥הָ אֱ֝לֹהִ֗ים לִפְנ֥וֹת בֹּֽקֶר׃<BR>
<B>מו,ז</B> הָמ֣וּ ג֭וֹיִם מָ֣טוּ מַמְלָכ֑וֹת    נָתַ֥ן בְּ֝קוֹל֗וֹ תָּמ֥וּג אָֽרֶץ׃<BR>
<B>מו,ח</B> יְהוָ֣ה צְבָא֣וֹת עִמָּ֑נוּ    מִשְׂגָּֽב־לָ֨נוּ אֱלֹהֵ֖י יַֽעֲקֹ֣ב סֶֽלָה׃<BR>
<B>מו,ט</B> לְֽכוּ־חֲ֭זוּ מִפְעֲל֣וֹת יְהוָ֑ה    אֲשֶׁר־שָׂ֖ם שַׁמּ֣וֹת בָּאָֽרֶץ׃<BR>
<B>מו,י</B> מַשְׁבִּ֥ית מִלְחָמוֹת֮    עַד־קְצֵ֪ה הָ֫אָ֥רֶץ<BR>קֶ֣שֶׁת יְ֭שַׁבֵּר וְקִצֵּ֣ץ חֲנִ֑ית    עֲ֝גָל֗וֹת יִשְׂרֹ֥ף בָּאֵֽשׁ׃<BR>
<B>מו,יא</B> הַרְפּ֣וּ וּ֭דְעוּ כִּֽי־אָנֹכִ֣י אֱלֹהִ֑ים    אָר֥וּם בַּ֝גּוֹיִ֗ם אָר֥וּם בָּאָֽרֶץ׃<BR>
<B>מו,יב</B> יְהוָ֣ה צְבָא֣וֹת עִמָּ֑נוּ    מִשְׂגָּֽב־לָ֨נוּ אֱלֹהֵ֖י יַֽעֲקֹ֣ב סֶֽלָה׃</P>
<P><B>מז,א</B> לַמְנַצֵּ֬חַ ׀ לִבְנֵי־קֹ֬רַח מִזְמֽוֹר׃<BR>
<B>מז,ב</B> כָּֽל־הָ֭עַמִּים תִּקְעוּ־כָ֑ף    הָרִ֥יעוּ לֵֽ֝אלֹהִ֗ים בְּק֣וֹל רִנָּֽה׃<BR>
<B>מז,ג</B> כִּֽי־יְהוָ֣ה עֶלְי֣וֹן נוֹרָ֑א    מֶ֥לֶךְ גָּ֝ד֗וֹל עַל־כָּל־הָאָֽרֶץ׃<BR>
<B>מז,ד</B> יַדְבֵּ֣ר עַמִּ֣ים תַּחְתֵּ֑ינוּ    וּ֝לְאֻמִּ֗ים תַּ֣חַת רַגְלֵֽינוּ׃<BR>
<B>מז,ה</B> יִבְחַר־לָ֥נוּ אֶת־נַֽחֲלָתֵ֑נוּ    אֶ֥ת גְּא֨וֹן יַֽעֲקֹ֖ב אֲשֶׁר־אָהֵ֣ב סֶֽלָה׃<BR>
<B>מז,ו</B> עָלָ֣ה אֱ֭לֹהִים בִּתְרוּעָ֑ה    יְ֝הוָ֗ה בְּק֣וֹל שׁוֹפָֽר׃<BR>
<B>מז,ז</B> זַמְּר֣וּ אֱלֹהִ֣ים זַמֵּ֑רוּ    זַמְּר֖וּ לְמַלְכֵּ֣נוּ זַמֵּֽרוּ׃<BR>
<B>מז,ח</B> כִּ֤י מֶ֖לֶךְ כָּל־הָאָ֥רֶץ אֱלֹהִ֗ים    זַמְּר֥וּ מַשְׂכִּֽיל׃<BR>
<B>מז,ט</B> מָלַ֣ךְ אֱ֭לֹהִים עַל־גּוֹיִ֑ם    אֱ֝לֹהִ֗ים יָשַׁ֤ב ׀ עַל־כִּסֵּ֬א קָדְשֽׁוֹ׃<BR>
<B>מז,י</B> נְדִ֘יבֵ֤י עַמִּ֨ים ׀ נֶֽאֱסָ֗פוּ    עַם֮ אֱלֹהֵ֪י אַבְרָ֫הָ֥ם<BR>כִּ֣י לֵֽ֭אלֹהִים מָֽגִנֵּי־אֶ֗רֶץ    מְאֹ֣ד נַֽעֲלָֽה׃</P>
<P><B>מח,א</B> שִׁ֥יר מִ֝זְמ֗וֹר לִבְנֵי־קֹֽרַח׃<BR>
<B>מח,ב</B> גָּ֘ד֤וֹל יְהוָ֣ה וּמְהֻלָּ֣ל מְאֹ֑ד    בְּעִ֥יר אֱ֝לֹהֵ֗ינוּ הַר־קָדְשֽׁוֹ׃<BR>
<B>מח,ג</B> יְפֵ֥ה נוֹף֮    מְשׂ֪וֹשׂ כָּל־הָ֫אָ֥רֶץ<BR>הַר־צִ֭יּוֹן יַרְכְּתֵ֣י צָפ֑וֹן    קִ֝רְיַ֗ת מֶ֣לֶךְ רָֽב׃<BR>
<B>מח,ד</B> אֱלֹהִ֥ים בְּאַרְמְנוֹתֶ֗יהָ    נוֹדַ֥ע לְמִשְׂגָּֽב׃<BR>
<B>מח,ה</B> כִּֽי־הִנֵּ֣ה הַ֭מְּלָכִים נ֥וֹעֲד֑וּ    עָֽבְר֥וּ יַחְדָּֽו׃<BR>
<B>מח,ו</B> הֵ֣מָּה רָ֭אוּ כֵּ֣ן תָּמָ֑הוּ    נִבְהֲל֥וּ נֶחְפָּֽזוּ׃<BR>
<B>מח,ז</B> רְ֭עָדָה אֲחָזָ֣תַם שָׁ֑ם    חִ֝֗יל כַּיּֽוֹלֵדָֽה׃<BR>
<B>מח,ח</B> בְּר֥וּחַ קָדִ֑ים    תְּ֝שַׁבֵּ֗ר אֳנִיּ֥וֹת תַּרְשִֽׁישׁ׃<BR>
<B>מח,ט</B> כַּֽאֲשֶׁ֤ר שָׁמַ֨עְנוּ ׀    כֵּ֤ן רָאִ֗ינוּ <BR>בְּעִיר־יְהוָ֣ה צְ֭בָאוֹת    בְּעִ֣יר אֱלֹהֵ֑ינוּ<BR>אֱלֹ֘הִ֤ים יְכֽוֹנְנֶ֖הָ עַד־עוֹלָ֣ם    סֶֽלָה׃<BR>
<B>מח,י</B> דִּמִּ֣ינוּ אֱלֹהִ֣ים חַסְדֶּ֑ךָ    בְּ֝קֶ֗רֶב הֵֽיכָלֶֽךָ׃<BR>
<B>מח,יא</B> כְּשִׁמְךָ֤ אֱלֹהִ֗ים    כֵּ֣ן תְּ֭הִלָּֽתְךָ עַל־קַצְוֵי־אֶ֑רֶץ<BR>צֶ֝֗דֶק    מָֽלְאָ֥ה יְמִינֶֽךָ׃<BR>
<B>מח,יב</B> יִשְׂמַ֤ח ׀ הַר־צִיּ֗וֹן תָּ֭גֵלְנָה בְּנ֣וֹת יְהוּדָ֑ה    לְ֝מַ֗עַן מִשְׁפָּטֶֽיךָ׃<BR>
<B>מח,יג</B> סֹ֣בּוּ צִ֭יּוֹן וְהַקִּיפ֑וּהָ    סִ֝פְר֗וּ מִגְדָּלֶֽיהָ׃<BR>
<B>מח,יד</B> שִׁ֤יתוּ לִבְּכֶ֨ם ׀ לְֽחֵילָ֗ה פַּסְּג֥וּ אַרְמְנוֹתֶ֑יהָ    לְמַ֥עַן תְּ֝סַפְּר֗וּ לְד֣וֹר אַֽחֲרֽוֹן׃<BR>
<B>מח,טו</B> כִּ֤י זֶ֨ה ׀ אֱלֹהִ֣ים אֱ֭לֹהֵינוּ עוֹלָ֣ם וָעֶ֑ד    ה֖וּא יְנַֽהֲגֵ֣נוּ עַל־מֽוּת׃</P>
<P><B>מט,א</B> לַמְנַצֵּ֬חַ ׀ לִבְנֵי־קֹ֬רַח מִזְמֽוֹר׃<BR>
<B>מט,ב</B> שִׁמְעוּ־זֹ֭את כָּל־הָֽעַמִּ֑ים    הַֽ֝אֲזִ֗ינוּ כָּל־יֹ֥שְׁבֵי חָֽלֶד׃<BR>
<B>מט,ג</B> גַּם־בְּנֵ֣י אָ֭דָם גַּם־בְּנֵי־אִ֑ישׁ    יַ֝֗חַד עָשִׁ֥יר וְאֶבְיֽוֹן׃<BR>
<B>מט,ד</B> פִּ֭י יְדַבֵּ֣ר חָכְמ֑וֹת    וְהָג֖וּת לִבִּ֣י תְבוּנֽוֹת׃<BR>
<B>מט,ה</B> אַטֶּ֣ה לְמָשָׁ֣ל אָזְנִ֑י    אֶפְתַּ֥ח בְּ֝כִנּ֗וֹר חִֽידָתִֽי׃<BR>
<B>מט,ו</B> לָ֣מָּה אִ֭ירָא בִּ֣ימֵי רָ֑ע    עֲו֖‍ֹן עֲקֵבַ֣י יְסוּבֵּֽנִי׃<BR>
<B>מט,ז</B> הַבֹּֽטְחִ֥ים עַל־חֵילָ֑ם    וּבְרֹ֥ב עָ֝שְׁרָ֗ם יִתְהַלָּֽלוּ׃<BR>
<B>מט,ח</B> אָ֗ח לֹֽא־פָדֹ֣ה יִפְדֶּ֣ה אִ֑ישׁ    לֹֽא־יִתֵּ֖ן לֵֽאלֹהִ֣ים כָּפְרֽוֹ׃<BR>
<B>מט,ט</B> וְ֭יֵקַר פִּדְי֥וֹן נַפְשָׁ֗ם    וְחָדַ֥ל לְעוֹלָֽם׃<BR>
<B>מט,י</B> וִֽיחִי־ע֥וֹד לָנֶ֑צַח    לֹ֖א יִרְאֶ֣ה הַשָּֽׁחַת׃<BR>
<B>מט,יא</B> כִּ֤י יִרְאֶ֨ה ׀ חֲכָ֘מִ֤ים יָמ֗וּתוּ    יַ֤חַד כְּסִ֣יל וָבַ֣עַר יֹאבֵ֑דוּ<BR>וְעָֽזְב֖וּ לַֽאֲחֵרִ֣ים    חֵילָֽם׃<BR>
<B>מט,יב</B> קִרְבָּ֤ם בָּתֵּ֨ימוֹ ׀ לְֽעוֹלָ֗ם    מִ֭שְׁכְּנֹתָם לְד֣וֹר וָדֹ֑ר<BR>קָֽרְא֥וּ בִ֝שְׁמוֹתָ֗ם    עֲלֵ֣י אֲדָמֽוֹת׃<BR>
<B>מט,יג</B> וְאָדָ֣ם בִּ֭יקָר בַּל־יָלִ֑ין    נִמְשַׁ֖ל כַּבְּהֵמ֣וֹת נִדְמֽוּ׃<BR>
<B>מט,יד</B> זֶ֣ה דַ֭רְכָּם כֵּ֣סֶל לָ֑מוֹ    וְאַֽחֲרֵיהֶ֓ם ׀ בְּפִיהֶ֖ם יִרְצ֣וּ סֶֽלָה׃<BR>
<B>מט,טו</B> כַּצֹּ֤אן ׀ לִ֥שְׁא֣וֹל שַׁתּוּ֮    מָ֤וֶת יִ֫רְעֵ֥ם<BR>וַיִּרְדּ֘וּ בָ֤ם יְשָׁרִ֨ים ׀ לַבֹּ֗קֶר וצירם (וְ֭צוּרָם) לְבַלּ֥וֹת שְׁא֗וֹל    מִזְּבֻ֥ל לֽוֹ׃<BR>
<B>מט,טז</B> אַךְ־אֱלֹהִ֗ים יִפְדֶּ֣ה נַ֭פְשִׁי מִֽיַּד־שְׁא֑וֹל    כִּ֖י יִקָּחֵ֣נִי סֶֽלָה׃<BR>
<B>מט,יז</B> אַל־תִּ֭ירָא כִּֽי־יַעֲשִׁ֣ר אִ֑ישׁ    כִּֽי־יִ֝רְבֶּ֗ה כְּב֣וֹד בֵּיתֽוֹ׃<BR>
<B>מט,יח</B> כִּ֤י לֹ֣א בְ֭מוֹתוֹ יִקַּ֣ח הַכֹּ֑ל    לֹֽא־יֵרֵ֖ד אַֽחֲרָ֣יו כְּבוֹדֽוֹ׃<BR>
<B>מט,יט</B> כִּֽי־נַ֭פְשׁוֹ בְּחַיָּ֣יו יְבָרֵ֑ךְ    וְ֝יוֹדֻ֗ךָ כִּֽי־תֵיטִ֥יב לָֽךְ׃<BR>
<B>מט,כ</B> תָּ֭בוֹא עַד־דּ֣וֹר אֲבוֹתָ֑יו    עַד־נֵ֝֗צַח לֹ֣א יִרְאוּ־אֽוֹר׃<BR>
<B>מט,כא</B> אָדָ֣ם בִּ֭יקָר וְלֹ֣א יָבִ֑ין    נִמְשַׁ֖ל כַּבְּהֵמ֣וֹת נִדְמֽוּ׃</P>
<P><B>נ,א</B> מִזְמ֗וֹר לְאָ֫סָ֥ף<BR>אֵ֤ל ׀ אֱֽלֹהִ֡ים יְֽהוָ֗ה    דִּבֶּ֥ר וַיִּקְרָא־אָ֑רֶץ<BR>מִמִּזְרַח־שֶׁ֝֗מֶשׁ    עַד־מְבֹאֽוֹ׃<BR>
<B>נ,ב</B> מִצִּיּ֥וֹן מִכְלַל־יֹ֗פִי    אֱלֹהִ֥ים הוֹפִֽיעַ׃<BR>
<B>נ,ג</B> יָ֤בֹ֥א אֱלֹהֵ֗ינוּ    וְֽאַל־יֶ֫חֱרַ֥שׁ<BR>אֵשׁ־לְפָנָ֥יו תֹּאכֵ֑ל    וּ֝סְבִיבָ֗יו נִשְׂעֲרָ֥ה מְאֹֽד׃<BR>
<B>נ,ד</B> יִקְרָ֣א אֶל־הַשָּׁמַ֣יִם מֵעָ֑ל    וְאֶל־הָ֝אָ֗רֶץ לָדִ֥ין עַמּֽוֹ׃<BR>
<B>נ,ה</B> אִסְפוּ־לִ֥י חֲסִידָ֑י    כֹּֽרְתֵ֖י בְרִיתִ֣י עֲלֵי־זָֽבַח׃<BR>
<B>נ,ו</B> וַיַּגִּ֣ידוּ שָׁמַ֣יִם צִדְק֑וֹ    כִּֽי־אֱלֹהִ֓ים ׀ שֹׁפֵ֖ט ה֣וּא סֶֽלָה׃<BR>
<B>נ,ז</B> שִׁמְעָ֤ה עַמִּ֨י ׀ וַֽאֲדַבֵּ֗רָה    יִ֭שְׂרָאֵל וְאָעִ֣ידָה בָּ֑ךְ<BR>אֱלֹהִ֖ים אֱלֹהֶ֣יךָ    אָנֹֽכִי׃<BR>
<B>נ,ח</B> לֹ֣א עַל־זְ֭בָחֶיךָ אֽוֹכִיחֶ֑ךָ    וְעֽוֹלֹתֶ֖יךָ לְנֶגְדִּ֣י תָמִֽיד׃<BR>
<B>נ,ט</B> לֹֽא־אֶקַּ֣ח מִבֵּֽיתְךָ֣ פָ֑ר    מִ֝מִּכְלְאֹתֶ֗יךָ עַתּוּדִֽים׃<BR>
<B>נ,י</B> כִּי־לִ֥י כָל־חַיְתוֹ־יָ֑עַר    בְּ֝הֵמ֗וֹת בְּהַרְרֵי־אָֽלֶף׃<BR>
<B>נ,יא</B> יָ֭דַעְתִּי כָּל־ע֣וֹף הָרִ֑ים    וְזִ֥יז שָׂ֝דַ֗י עִמָּדִֽי׃<BR>
<B>נ,יב</B> אִם־אֶ֭רְעַב לֹא־אֹ֣מַר לָ֑ךְ    כִּי־לִ֥י תֵ֝בֵ֗ל וּמְלֹאָֽהּ׃<BR>
<B>נ,יג</B> הַֽ֭אוֹכַל בְּשַׂ֣ר אַבִּירִ֑ים    וְדַ֖ם עַתּוּדִ֣ים אֶשְׁתֶּֽה׃<BR>
<B>נ,יד</B> זְבַ֣ח לֵֽאלֹהִ֣ים תּוֹדָ֑ה    וְשַׁלֵּ֖ם לְעֶלְי֣וֹן נְדָרֶֽיךָ׃<BR>
<B>נ,טו</B> וּ֭קְרָאֵנִי בְּי֣וֹם צָרָ֑ה    אֲ֝חַלֶּצְךָ֗ וּֽתְכַבְּדֵֽנִי׃<BR>
<B>נ,טז</B> וְלָ֤רָשָׁ֨ע ׀ אָ֘מַ֤ר אֱלֹהִ֗ים מַה־לְּ֭ךָ לְסַפֵּ֣ר חֻקָּ֑י    וַתִּשָּׂ֖א בְרִיתִ֣י עֲלֵי־פִֽיךָ׃<BR>
<B>נ,יז</B> וְ֭אַתָּה שָׂנֵ֣אתָ מוּסָ֑ר    וַתַּשְׁלֵ֖ךְ דְּבָרַ֣י אַֽחֲרֶֽיךָ׃<BR>
<B>נ,יח</B> אִם־רָאִ֣יתָ גַ֭נָּב וַתִּ֣רֶץ עִמּ֑וֹ    וְעִ֖ם מְנָֽאֲפִ֣ים חֶלְקֶֽךָ׃<BR>
<B>נ,יט</B> פִּ֭יךָ שָׁלַ֣חְתָּ בְרָעָ֑ה    וּ֝לְשֽׁוֹנְךָ֗ תַּצְמִ֥יד מִרְמָֽה׃<BR>
<B>נ,כ</B> תֵּ֭שֵׁב בְּאָחִ֣יךָ תְדַבֵּ֑ר    בְּבֶֽן־אִ֝מְּךָ֗ תִּתֶּן־דֹּֽפִי׃<BR>
<B>נ,כא</B> אֵ֤לֶּה עָשִׂ֨יתָ ׀ וְֽהֶחֱרַ֗שְׁתִּי    דִּמִּ֗יתָ הֱיֽוֹת־אֶהְיֶ֥ה כָמ֑וֹךָ<BR>אוֹכִֽיחֲךָ֖ וְאֶֽעֶרְכָ֣ה    לְעֵינֶֽיךָ׃<BR>
<B>נ,כב</B> בִּֽינוּ־נָ֣א זֹ֭את שֹֽׁכְחֵ֣י אֱל֑וֹהַּ    פֶּן־אֶ֝טְרֹ֗ף וְאֵ֣ין מַצִּֽיל׃<BR>
<B>נ,כג</B> זֹבֵ֥חַ תּוֹדָ֗ה יְֽכַ֫בְּדָ֥נְנִי    וְשָׂ֥ם דֶּ֑רֶךְ אַ֝רְאֶ֗נּוּ בְּיֵ֣שַׁע אֱלֹהִֽים׃</P>
<P><B>נא,א</B> לַמְנַצֵּ֗חַ מִזְמ֥וֹר לְדָוִֽד׃<BR>
<B>נא,ב</B> בְּֽבוֹא־אֵ֭לָיו נָתָ֣ן הַנָּבִ֑יא    כַּֽאֲשֶׁר־בָּ֝֗א אֶל־בַּת־שָֽׁבַע׃<BR>
<B>נא,ג</B> חָנֵּ֣נִי אֱלֹהִ֣ים כְּחַסְדֶּ֑ךָ    כְּרֹ֥ב רַֽ֝חֲמֶ֗יךָ מְחֵ֣ה פְשָׁעָֽי׃<BR>
<B>נא,ד</B> הרבה (הֶ֭רֶב) כַּבְּסֵ֣נִי מֵֽעֲו‍ֹנִ֑י    וּֽמֵחַטָּאתִ֥י טַֽהֲרֵֽנִי׃<BR>
<B>נא,ה</B> כִּֽי־פְ֭שָׁעַי אֲנִ֣י אֵדָ֑ע    וְחַטָּאתִ֖י נֶגְדִּ֣י תָמִֽיד׃<BR>
<B>נא,ו</B> לְךָ֤ לְבַדְּךָ֨ ׀ חָטָאתִי֮    וְהָרַ֥ע בְּעֵינֶ֗יךָ עָ֫שִׂ֥יתִי<BR>לְ֭מַעַן תִּצְדַּ֥ק בְּדָבְרֶ֗ךָ    תִּזְכֶּ֥ה בְשָׁפְטֶֽךָ׃<BR>
<B>נא,ז</B> הֵן־בְּעָו֥וֹן חוֹלָ֑לְתִּי    וּ֝בְחֵ֗טְא יֶֽחֱמַ֥תְנִי אִמִּֽי׃<BR>
<B>נא,ח</B> הֵן־אֱ֭מֶת חָפַ֣צְתָּ בַטֻּח֑וֹת    וּ֝בְסָתֻ֗ם חָכְמָ֥ה תֽוֹדִיעֵֽנִי׃<BR>
<B>נא,ט</B> תְּחַטְּאֵ֣נִי בְאֵז֣וֹב וְאֶטְהָ֑ר    תְּ֝כַבְּסֵ֗נִי וּמִשֶּׁ֥לֶג אַלְבִּֽין׃<BR>
<B>נא,י</B> תַּ֭שְׁמִיעֵנִי שָׂשׂ֣וֹן וְשִׂמְחָ֑ה    תָּ֝גֵ֗לְנָה עֲצָמ֥וֹת דִּכִּֽיתָ׃<BR>
<B>נא,יא</B> הַסְתֵּ֣ר פָּ֭נֶיךָ מֵֽחֲטָאָ֑י    וְֽכָל־עֲ֖וֹנֹתַ֣י מְחֵֽה׃<BR>
<B>נא,יב</B> לֵ֣ב טָ֭הוֹר בְּרָא־לִ֣י אֱלֹהִ֑ים    וְר֥וּחַ נָ֝כ֗וֹן חַדֵּ֥שׁ בְּקִרְבִּֽי׃<BR>
<B>נא,יג</B> אַל־תַּשְׁלִיכֵ֥נִי מִלְּפָנֶ֑יךָ    וְר֥וּחַ קָ֝דְשְׁךָ֗ אַל־תִּקַּ֥ח מִמֶּֽנִּי׃<BR>
<B>נא,יד</B> הָשִׁ֣יבָה לִּ֭י שְׂשׂ֣וֹן יִשְׁעֶ֑ךָ    וְר֖וּחַ נְדִיבָ֣ה תִסְמְכֵֽנִי׃<BR>
<B>נא,טו</B> אֲלַמְּדָ֣ה פֹֽשְׁעִ֣ים דְּרָכֶ֑יךָ    וְ֝חַטָּאִ֗ים אֵלֶ֥יךָ יָשֽׁוּבוּ׃<BR>
<B>נא,טז</B> הַצִּ֘ילֵ֤נִי מִדָּמִ֨ים ׀ אֱֽלֹהִ֗ים    אֱלֹהֵ֥י תְשֽׁוּעָתִ֑י<BR>תְּרַנֵּ֥ן לְשׁוֹנִ֗י    צִדְקָתֶֽךָ׃<BR>
<B>נא,יז</B> אֲ֭דֹנָי שְׂפָתַ֣י תִּפְתָּ֑ח    וּ֝פִ֗י יַגִּ֥יד תְּהִלָּתֶֽךָ׃<BR>
<B>נא,יח</B> כִּ֤י ׀ לֹֽא־תַחְפֹּ֣ץ זֶ֣בַח וְאֶתֵּ֑נָה    ע֝וֹלָ֗ה לֹ֣א תִרְצֶֽה׃<BR>
<B>נא,יט</B> זִ֥בְחֵ֣י אֱלֹהִים֮    ר֤וּחַ נִשְׁבָּ֫רָ֥ה<BR>לֵב־נִשְׁבָּ֥ר וְנִדְכֶּ֑ה    אֱ֝לֹהִ֗ים לֹ֣א תִבְזֶֽה׃<BR>
<B>נא,כ</B> הֵיטִ֣יבָה בִ֭רְצֽוֹנְךָ אֶת־צִיּ֑וֹן    תִּ֝בְנֶ֗ה חוֹמ֥וֹת יְרֽוּשָׁלִָֽם׃<BR>
<B>נא,כא</B> אָ֤ז תַּחְפֹּ֣ץ זִבְחֵי־צֶ֭דֶק    עוֹלָ֣ה וְכָלִ֑יל<BR>אָ֤ז יַֽעֲל֖וּ עַל־מִזְבַּֽחֲךָ֣    פָרִֽים׃</P>
<P><B>נב,א</B> לַמְנַצֵּ֗חַ מַשְׂכִּ֥יל לְדָוִֽד׃<BR>
<B>נב,ב</B> בְּב֤וֹא ׀ דּוֹאֵ֣ג הָֽאֲדֹמִי֮    וַיַּגֵּ֪ד לְשָׁ֫א֥וּל<BR>וַיֹּ֥אמֶר ל֑וֹ    בָּ֥א דָ֝וִ֗ד אֶל־בֵּ֥ית אֲחִימֶֽלֶךְ׃<BR>
<B>נב,ג</B> מַה־תִּתְהַלֵּ֣ל בְּ֭רָעָה הַגִּבּ֑וֹר    חֶ֥סֶד אֵ֝֗ל כָּל־הַיּֽוֹם׃<BR>
<B>נב,ד</B> הַ֭וּוֹת תַּחְשֹׁ֣ב לְשׁוֹנֶ֑ךָ    כְּתַ֥עַר מְ֝לֻטָּ֗שׁ עֹשֵׂ֥ה רְמִיָּֽה׃<BR>
<B>נב,ה</B> אָהַ֣בְתָּ רָּ֣ע מִטּ֑וֹב    שֶׁ֓קֶר ׀ מִדַּבֵּ֖ר צֶ֣דֶק סֶֽלָה׃<BR>
<B>נב,ו</B> אָהַ֥בְתָּ כָֽל־דִּבְרֵי־בָ֗לַע    לְשׁ֣וֹן מִרְמָֽה׃<BR>
<B>נב,ז</B> גַּם־אֵל֮    יִתָּצְךָ֪ לָ֫נֶ֥צַח<BR>יַחְתְּךָ֣ וְיִסָּֽחֲךָ֣ מֵאֹ֑הֶל    וְשֵֽׁרֶשְׁךָ֨ מֵאֶ֖רֶץ חַיִּ֣ים סֶֽלָה׃<BR>
<B>נב,ח</B> וְיִרְא֖וּ צַדִּיקִ֥ים וְיִירָ֗אוּ וְעָלָ֥יו יִשְׂחָֽקוּ׃<BR>
<B>נב,ט</B> הִנֵּ֤ה הַגֶּ֗בֶר    לֹ֤א יָשִׂ֥ים אֱלֹהִ֗ים מָֽע֫וּזּ֥וֹ<BR>וַ֭יִּבְטַח בְּרֹ֣ב עָשְׁר֑וֹ    יָ֝עֹ֗ז בְּהַוָּתֽוֹ׃<BR>
<B>נב,י</B> וַֽאֲנִ֤י ׀ כְּזַ֣יִת רַֽ֭עֲנָן    בְּבֵ֣ית אֱלֹהִ֑ים<BR>בָּטַ֥חְתִּי בְחֶֽסֶד־אֱ֝לֹהִ֗ים    עוֹלָ֥ם וָעֶֽד׃<BR>
<B>נב,יא</B> אֽוֹדְךָ֣ לְ֭עוֹלָם כִּ֣י עָשִׂ֑יתָ    וַֽאֲקַוֶּ֥ה שִׁמְךָ֥ כִי־ט֝֗וֹב נֶ֣גֶד חֲסִידֶֽיךָ׃</P>
<P><B>נג,א</B> לַמְנַצֵּ֥חַ עַֽל־מָחֲלַ֗ת מַשְׂכִּ֥יל לְדָוִֽד׃<BR>
<B>נג,ב</B> אָ֘מַ֤ר נָבָ֣ל בְּ֭לִבּוֹ    אֵ֣ין אֱלֹהִ֑ים<BR>הִֽ֝שְׁחִ֗יתוּ וְהִֽתְעִ֥יבוּ עָ֝֗וֶל    אֵ֣ין עֹֽשֵׂה־טֽוֹב׃<BR>
<B>נג,ג</B> אֱֽלֹהִ֗ים    מִשָּׁמַיִם֮ הִשְׁקִ֪יף עַֽל־בְּנֵי־אָ֫דָ֥ם<BR>לִ֭רְאוֹת הֲיֵ֣שׁ מַשְׂכִּ֑יל    דֹּ֝רֵ֗שׁ אֶת־אֱלֹהִֽים׃<BR>
<B>נג,ד</B> כֻּלּ֥וֹ סָג֮ יַחְדָּ֪ו נֶֽ֫אֱלָ֥חוּ    אֵ֤ין עֹֽשֵׂה־ט֑וֹב אֵ֝֗ין גַּם־אֶחָֽד׃<BR>
<B>נג,ה</B> הֲלֹ֥א יָֽדְעוּ֮ פֹּ֤עֲלֵ֫י אָ֥וֶן    אֹֽכְלֵ֣י עַ֭מִּי אָ֣כְלוּ לֶ֑חֶם אֱ֝לֹהִ֗ים לֹ֣א קָרָֽאוּ׃<BR>
<B>נג,ו</B> שָׁ֤ם ׀ פָּ֥חֲדוּ פַחַד֮    לֹא־הָ֪יָה֫ פָ֥חַד<BR>כִּֽי־אֱלֹהִ֗ים פִּ֭זַּר עַצְמ֣וֹת חֹנָ֑ךְ    הֱ֝בִשֹׁ֗תָה כִּֽי־אֱלֹהִ֥ים מְאָסָֽם׃<BR>
<B>נג,ז</B> מִ֥י יִתֵּ֣ן מִצִּיּוֹן֮    יְשֻׁע֪וֹת יִשְׂרָ֫אֵ֥ל<BR>בְּשׁ֣וּב אֱ֭לֹהִים שְׁב֣וּת עַמּ֑וֹ    יָגֵ֥ל יַֽ֝עֲקֹ֗ב יִשְׂמַ֥ח יִשְׂרָאֵֽל׃</P>
<P><B>נד,א</B> לַמְנַצֵּ֥חַ בִּנְגִינֹ֗ת מַשְׂכִּ֥יל לְדָוִֽד׃<BR>
<B>נד,ב</B> בְּבֹ֣א הַ֭זִּיפִים וַיֹּֽאמְר֣וּ לְשָׁא֑וּל    הֲלֹ֥א דָ֝וִ֗ד מִסְתַּתֵּ֥ר עִמָּֽנוּ׃<BR>
<B>נד,ג</B> אֱ֭לֹהִים בְּשִׁמְךָ֣ הֽוֹשִׁיעֵ֑נִי    וּבִגְבוּרָֽתְךָ֥ תְדִינֵֽנִי׃<BR>
<B>נד,ד</B> אֱ֭לֹהִים שְׁמַ֣ע תְּפִלָּתִ֑י    הַֽ֝אֲזִ֗ינָה לְאִמְרֵי־פִֽי׃<BR>
<B>נד,ה</B> כִּ֤י זָרִ֨ים ׀ קָ֤מוּ עָלַ֗י    וְֽ֭עָרִיצִים בִּקְשׁ֣וּ נַפְשִׁ֑י<BR>לֹ֤א שָׂ֨מוּ אֱלֹהִ֖ים לְנֶגְדָּ֣ם    סֶֽלָה׃<BR>
<B>נד,ו</B> הִנֵּ֣ה אֱ֭לֹהִים עֹזֵ֣ר לִ֑י    אֲ֝דֹנָ֗י בְּֽסֹמְכֵ֥י נַפְשִֽׁי׃<BR>
<B>נד,ז</B> ישוב (יָשִׁ֣יב) הָ֭רַע לְשֹֽׁרְרָ֑י    בַּֽ֝אֲמִתְּךָ֗ הַצְמִיתֵֽם׃<BR>
<B>נד,ח</B> בִּנְדָבָ֥ה אֶזְבְּחָה־לָּ֑ךְ    א֤וֹדֶה שִּׁמְךָ֖ יְהוָ֣ה כִּי־טֽוֹב׃<BR>
<B>נד,ט</B> כִּ֣י מִכָּל־צָ֭רָה הִצִּילָ֑נִי    וּ֝בְאֹֽיְבַ֗י רָֽאֲתָ֥ה עֵינִֽי׃</P>
<P><B>נה,א</B> לַמְנַצֵּ֥חַ בִּנְגִינֹ֗ת מַשְׂכִּ֥יל לְדָוִֽד׃<BR>
<B>נה,ב</B> הַֽאֲזִ֣ינָה אֱ֭לֹהִים תְּפִלָּתִ֑י    וְאַל־תִּ֝תְעַלַּ֗ם מִתְּחִנָּתִֽי׃<BR>
<B>נה,ג</B> הַקְשִׁ֣יבָה לִּ֣י וַֽעֲנֵ֑נִי    אָרִ֖יד בְּשִׂיחִ֣י וְאָהִֽימָה׃<BR>
<B>נה,ד</B> מִקּ֤וֹל אוֹיֵ֗ב מִ֭פְּנֵי עָקַ֣ת רָשָׁ֑ע    כִּֽי־יָמִ֥יטוּ עָלַ֥י אָ֝֗וֶן וּבְאַ֥ף יִשְׂטְמֽוּנִי׃<BR>
<B>נה,ה</B> לִ֭בִּי יָחִ֣יל בְּקִרְבִּ֑י    וְאֵימ֥וֹת מָ֝֗וֶת נָֽפְל֥וּ עָלָֽי׃<BR>
<B>נה,ו</B> יִרְאָ֣ה וָ֭רַעַד יָ֣בֹא בִ֑י    וַ֝תְּכַסֵּ֗נִי פַּלָּצֽוּת׃<BR>
<B>נה,ז</B> וָֽאֹמַ֗ר מִֽי־יִתֶּן־לִ֣י אֵ֭בֶר כַּיּוֹנָ֗ה    אָע֥וּפָה וְאֶשְׁכֹּֽנָה׃<BR>
<B>נה,ח</B> הִ֭נֵּה אַרְחִ֣יק נְדֹ֑ד    אָלִ֖ין בַּמִּדְבָּ֣ר סֶֽלָה׃<BR>
<B>נה,ט</B> אָחִ֣ישָׁה מִפְלָ֣ט לִ֑י    מֵר֖וּחַ סֹעָ֣ה מִסָּֽעַר׃<BR>
<B>נה,י</B> בַּלַּ֣ע אֲ֭דֹנָי פַּלַּ֣ג לְשׁוֹנָ֑ם    כִּֽי־רָאִ֨יתִי חָמָ֖ס וְרִ֣יב בָּעִֽיר׃<BR>
<B>נה,יא</B> יוֹמָ֤ם וָלַ֗יְלָה יְסֽוֹבְבֻ֥הָ עַל־חֽוֹמֹתֶ֑יהָ    וְאָ֖וֶן וְעָמָ֣ל בְּקִרְבָּֽהּ׃<BR>
<B>נה,יב</B> הַוּ֥וֹת בְּקִרְבָּ֑הּ    וְֽלֹא־יָמִ֥ישׁ מֵֽ֝רְחֹבָ֗הּ תֹּ֣ךְ וּמִרְמָֽה׃<BR>
<B>נה,יג</B> כִּ֤י לֹֽא־אוֹיֵ֥ב יְחָֽרְפֵ֗נִי    וְאֶ֫שָּׂ֥א<BR>לֹֽא־מְ֭שַׂנְאִי עָלַ֣י הִגְדִּ֑יל    וְאֶסָּתֵ֥ר מִמֶּֽנּוּ׃<BR>
<B>נה,יד</B> וְאַתָּ֣ה אֱנ֣וֹשׁ כְּעֶרְכִּ֑י    אַ֝לּוּפִ֗י וּמְיֻדָּעִֽי׃<BR>
<B>נה,טו</B> אֲשֶׁ֣ר יַ֭חְדָּו נַמְתִּ֣יק ס֑וֹד    בְּבֵ֥ית אֱ֝לֹהִ֗ים נְהַלֵּ֥ךְ בְּרָֽגֶשׁ׃<BR>
<B>נה,טז</B> ישימות (יַשִּׁ֤י מָ֨וֶת ׀) עָלֵ֗ימוֹ יֵֽרְד֣וּ שְׁא֣וֹל חַיִּ֑ים    כִּֽי־רָע֖וֹת בִּמְגוּרָ֣ם בְּקִרְבָּֽם׃<BR>
<B>נה,יז</B> אֲ֭נִי אֶל־אֱלֹהִ֣ים אֶקְרָ֑א    וַֽ֝יהוָ֗ה יֽוֹשִׁיעֵֽנִי׃<BR>
<B>נה,יח</B> עֶ֤רֶב וָבֹ֣קֶר וְ֭צָֽהֳרַיִם אָשִׂ֣יחָה וְאֶֽהֱמֶ֑ה    וַיִּשְׁמַ֥ע קוֹלִֽי׃<BR>
<B>נה,יט</B> פָּ֘דָ֤ה בְשָׁל֣וֹם נַ֭פְשִׁי מִקְּרָב־לִ֑י    כִּֽי־בְ֝רַבִּ֗ים הָי֥וּ עִמָּדִֽי׃<BR>
<B>נה,כ</B> יִשְׁמַ֤ע ׀ אֵ֨ל ׀ וְֽיַעֲנֵם֮    וְיֹ֤שֵׁ֥ב קֶ֗דֶם סֶ֥לָה<BR>אֲשֶׁ֤ר אֵ֣ין חֲלִיפ֣וֹת לָ֑מוֹ    וְלֹ֖א יָֽרְא֣וּ אֱלֹהִֽים׃<BR>
<B>נה,כא</B> שָׁלַ֣ח יָ֭דָיו בִּשְׁלֹמָ֗יו    חִלֵּ֥ל בְּרִיתֽוֹ׃<BR>
<B>נה,כב</B> חָֽלְק֤וּ ׀ מַחְמָאֹ֣ת פִּיו֮    וּֽקְרָב־לִ֫בּ֥וֹ<BR>רַכּ֖וּ דְבָרָ֥יו מִשֶּׁ֗מֶן    וְהֵ֣מָּה פְתִחֽוֹת׃<BR>
<B>נה,כג</B> הַשְׁלֵ֤ךְ עַל־יְהוָ֨ה ׀ יְהָֽבְךָ֮    וְה֪וּא יְכַ֫לְכְּלֶ֥ךָ<BR>לֹֽא־יִתֵּ֖ן לְעוֹלָ֥ם מ֗וֹט    לַצַּדִּֽיק׃<BR>
<B>נה,כד</B> וְאַתָּ֤ה אֱלֹהִ֨ים ׀    תּֽוֹרִדֵ֬ם ׀ לִבְאֵ֬ר שַׁ֗חַת <BR>אַנְשֵׁ֤י דָמִ֣ים וּ֭מִרְמָה    לֹֽא־יֶחֱצ֣וּ יְמֵיהֶ֑ם<BR>וַֽ֝אֲנִ֗י    אֶבְטַח־בָּֽךְ׃</P>
<P><B>נו,א</B> לַמְנַצֵּ֤חַ ׀ עַל־י֬וֹנַת אֵ֣לֶם רְ֭חֹקִים    לְדָוִ֣ד מִכְתָּ֑ם<BR>בֶּֽאֱחֹ֨ז אוֹת֖וֹ פְלִשְׁתִּ֣ים    בְּגַֽת׃<BR>
<B>נו,ב</B> חָנֵּ֣נִי אֱ֭לֹהִים כִּֽי־שְׁאָפַ֣נִי אֱנ֑וֹשׁ    כָּל־הַ֝יּ֗וֹם לֹחֵ֥ם יִלְחָצֵֽנִי׃<BR>
<B>נו,ג</B> שָֽׁאֲפ֣וּ שֽׁ֭וֹרְרַי כָּל־הַיּ֑וֹם    כִּֽי־רַבִּ֨ים לֹֽחֲמִ֖ים לִ֣י מָרֽוֹם׃<BR>
<B>נו,ד</B> י֥וֹם אִירָ֑א    אֲ֝נִ֗י אֵלֶ֥יךָ אֶבְטָֽח׃<BR>
<B>נו,ה</B> בֵּֽאלֹהִים֮    אֲהַלֵּ֪ל דְּבָ֫ר֥וֹ<BR>בֵּֽאלֹהִ֣ים בָּ֭טַחְתִּי לֹ֣א אִירָ֑א    מַה־יַּֽעֲשֶׂ֖ה בָשָׂ֣ר לִֽי׃<BR>
<B>נו,ו</B> כָּל־הַ֭יּוֹם דְּבָרַ֣י יְעַצֵּ֑בוּ    עָלַ֖י כָּל־מַחְשְׁבֹתָ֣ם לָרָֽע׃<BR>
<B>נו,ז</B> יָג֤וּרוּ ׀ יצפינו (יִצְפּ֗וֹנוּ) הֵ֭מָּה עֲקֵבַ֣י יִשְׁמֹ֑רוּ    כַּֽ֝אֲשֶׁ֗ר קִוּ֥וּ נַפְשִֽׁי׃<BR>
<B>נו,ח</B> עַל־אָ֥וֶן פַּלֶּט־לָ֑מוֹ    בְּ֝אַ֗ף עַמִּ֤ים ׀ הוֹרֵ֬ד אֱלֹהִֽים׃<BR>
<B>נו,ט</B> נֹדִי֮ סָפַ֪רְתָּ֫ה אָ֥תָּה    שִׂ֣ימָה דִמְעָתִ֣י בְנֹאדֶ֑ךָ הֲ֝לֹ֗א בְּסִפְרָתֶֽךָ׃<BR>
<B>נו,י</B> אָ֨ז יָ֘שׁ֤וּבוּ אֽוֹיְבַ֣י אָ֭חוֹר בְּי֣וֹם אֶקְרָ֑א    זֶה־יָ֝דַ֗עְתִּי כִּֽי־אֱלֹהִ֥ים לִֽי׃<BR>
<B>נו,יא</B> בֵּֽ֭אלֹהִים אֲהַלֵּ֣ל דָּבָ֑ר    בַּֽ֝יהוָ֗ה אֲהַלֵּ֥ל דָּבָֽר׃<BR>
<B>נו,יב</B> בֵּֽאלֹהִ֣ים בָּ֭טַחְתִּי לֹ֣א אִירָ֑א    מַה־יַּֽעֲשֶׂ֖ה אָדָ֣ם לִֽי׃<BR>
<B>נו,יג</B> עָלַ֣י אֱלֹהִ֣ים נְדָרֶ֑יךָ    אֲשַׁלֵּ֖ם תּוֹדֹ֣ת לָֽךְ׃<BR>
<B>נו,יד</B> כִּ֤י הִצַּ֪לְתָּ נַפְשִׁ֡י מִמָּוֶת֮    הֲלֹ֥א רַגְלַ֗י מִ֫דֶּ֥חִי<BR>לְ֭הִֽתְהַלֵּךְ לִפְנֵ֣י אֱלֹהִ֑ים    בְּ֝א֗וֹר הַֽחַיִּֽים׃</P>
<P><B>נז,א</B> לַמְנַצֵּ֣חַ אַל־תַּ֭שְׁחֵת לְדָוִ֣ד מִכְתָּ֑ם    בְּבָרְח֥וֹ מִפְּנֵי־שָׁ֝א֗וּל בַּמְּעָרָֽה׃<BR>
<B>נז,ב</B> חָנֵּ֤נִי אֱלֹהִ֨ים ׀ חָנֵּ֗נִי    כִּ֥י בְךָ֮ חָסָ֪יָה נַ֫פְשִׁ֥י<BR>וּבְצֵֽל־כְּנָפֶ֥יךָ אֶחְסֶ֑ה    עַ֝֗ד יַֽעֲבֹ֥ר הַוּֽוֹת׃<BR>
<B>נז,ג</B> אֶ֭קְרָא לֵֽאלֹהִ֣ים עֶלְי֑וֹן    לָ֝אֵ֗ל גֹּמֵ֥ר עָלָֽי׃<BR>
<B>נז,ד</B> יִשְׁלַ֤ח מִשָּׁמַ֨יִם ׀ וְֽיוֹשִׁיעֵ֗נִי    חֵרֵ֣ף שֹֽׁאֲפִ֣י סֶ֑לָה<BR>יִשְׁלַ֥ח אֱ֝לֹהִ֗ים    חַסְדּ֥וֹ וַֽאֲמִתּֽוֹ׃<BR>
<B>נז,ה</B> נַפְשִׁ֤י ׀ בְּת֥וֹךְ לְבָאִם֮    אֶשְׁכְּבָ֪ה לֹֽ֫הֲטִ֥ים<BR>בְּֽנֵי־אָדָ֗ם שִׁ֭נֵּיהֶם חֲנִ֣ית וְחִצִּ֑ים    וּ֝לְשׁוֹנָ֗ם חֶ֣רֶב חַדָּֽה׃<BR>
<B>נז,ו</B> ר֣וּמָה עַל־הַשָּׁמַ֣יִם אֱלֹהִ֑ים    עַ֖ל כָּל־הָאָ֣רֶץ כְּבוֹדֶֽךָ׃<BR>
<B>נז,ז</B> רֶ֤שֶׁת ׀ הֵכִ֣ינוּ לִפְעָמַי֮    כָּפַ֪ף נַ֫פְשִׁ֥י<BR>כָּר֣וּ לְפָנַ֣י שִׁיחָ֑ה    נָֽפְל֖וּ בְתוֹכָ֣הּ סֶֽלָה׃<BR>
<B>נז,ח</B> נָ֘כ֤וֹן לִבִּ֣י אֱ֭לֹהִים נָכ֣וֹן לִבִּ֑י    אָ֝שִׁ֗ירָה וַֽאֲזַמֵּֽרָה׃<BR>
<B>נז,ט</B> ע֤וּרָה כְבוֹדִ֗י ע֭וּרָ֥ה הַנֵּ֥בֶל וְכִנּ֗וֹר    אָעִ֥ירָה שָּֽׁחַר׃<BR>
<B>נז,י</B> אֽוֹדְךָ֖ בָֽעַמִּ֥ים ׀ אֲדֹנָ֑י    אֲ֝זַמֶּרְךָ֗ בַּלְאֻמִּֽים׃<BR>
<B>נז,יא</B> כִּֽי־גָדֹ֣ל עַד־שָׁמַ֣יִם חַסְדֶּ֑ךָ    וְֽעַד־שְׁחָקִ֥ים אֲמִתֶּֽךָ׃<BR>
<B>נז,יב</B> ר֣וּמָה עַל־שָׁמַ֣יִם אֱלֹהִ֑ים    עַ֖ל כָּל־הָאָ֣רֶץ כְּבוֹדֶֽךָ׃</P>
<P><B>נח,א</B> לַמְנַצֵּ֥חַ אַל־תַּשְׁחֵ֗ת לְדָוִ֥ד מִכְתָּֽם׃<BR>
<B>נח,ב</B> הַֽאֻמְנָ֗ם אֵ֣לֶם צֶ֭דֶק תְּדַבֵּר֑וּן    מֵֽישָׁרִ֥ים תִּ֝שְׁפְּט֗וּ בְּנֵ֣י אָדָֽם׃<BR>
<B>נח,ג</B> אַף־בְּלֵב֮ עוֹלֹ֪ת תִּפְעָ֫ל֥וּן    בָּאָ֡רֶץ חֲמַ֥ס יְ֝דֵיכֶ֗ם תְּפַלֵּסֽוּן׃<BR>
<B>נח,ד</B> זֹ֣רוּ רְשָׁעִ֣ים מֵרָ֑חֶם    תָּע֥וּ מִ֝בֶּ֗טֶן דֹּֽבְרֵ֥י כָזָֽב׃<BR>
<B>נח,ה</B> חֲמַת־לָ֗מוֹ כִּדְמ֥וּת חֲמַת־נָחָ֑שׁ    כְּמוֹ־פֶ֥תֶן חֵ֝רֵ֗שׁ יַאְטֵ֥ם אָזְנֽוֹ׃<BR>
<B>נח,ו</B> אֲשֶׁ֣ר לֹֽא־יִ֭שְׁמַע לְק֣וֹל מְלַֽחֲשִׁ֑ים    חוֹבֵ֖ר חֲבָרִ֣ים מְחֻכָּֽם׃<BR>
<B>נח,ז</B> אֱֽלֹהִ֗ים הֲרָס־שִׁנֵּ֥ימוֹ בְּפִ֑ימוֹ    מַלְתְּע֥וֹת כְּ֝פִירִ֗ים נְתֹ֣ץ ׀ יְהוָֽה׃<BR>
<B>נח,ח</B> יִמָּֽאֲס֣וּ כְמוֹ־מַ֭יִם    יִתְהַלְּכוּ־לָ֑מוֹ<BR>יִדְרֹ֥ךְ חִ֝צָּ֗ו    כְּמ֣וֹ יִתְמֹלָֽלוּ׃<BR>
<B>נח,ט</B> כְּמ֣וֹ שַׁ֭בְּלוּל תֶּ֣מֶס יַֽהֲלֹ֑ךְ    נֵ֥פֶל אֵ֝֗שֶׁת בַּל־חָ֥זוּ שָֽׁמֶשׁ׃<BR>
<B>נח,י</B> בְּטֶ֤רֶם ׀ יָבִ֣ינוּ סִּירֹֽתֵכֶ֣ם אָטָ֑ד    כְּמוֹ־חַ֥י כְּמוֹ־חָ֝ר֗וֹן יִשְׂעָרֶֽנּוּ׃<BR>
<B>נח,יא</B> יִשְׂמַ֣ח צַ֭דִּיק כִּֽי־חָזָ֣ה נָקָ֑ם    פְּעָמָ֥יו יִ֝רְחַ֗ץ בְּדַ֣ם הָֽרָשָֽׁע׃<BR>
<B>נח,יב</B> וְיֹאמַ֣ר אָ֭דָם אַךְ־פְּרִ֣י לַצַּדִּ֑יק    אַ֥ךְ יֵשׁ־אֱ֝לֹהִ֗ים שֹֽׁפְטִ֥ים בָּאָֽרֶץ׃</P>
<P><B>נט,א</B> לַמְנַצֵּ֣חַ אַל־תַּשְׁחֵת֮ לְדָוִ֪ד מִ֫כְתָּ֥ם    בִּשְׁלֹ֥חַ שָׁא֑וּל<BR>וַֽיִּשְׁמְר֥וּ אֶת־הַ֝בַּ֗יִת    לַֽהֲמִיתֽוֹ׃<BR>
<B>נט,ב</B> הַצִּילֵ֖נִי מֵאֹֽיְבַ֥י ׀ אֱלֹהָ֑י    מִֽמִּתְקוֹמְמַ֥י תְּשַׂגְּבֵֽנִי׃<BR>
<B>נט,ג</B> הַ֭צִּילֵנִי מִפֹּ֣עֲלֵי אָ֑וֶן    וּֽמֵאַנְשֵׁ֥י דָ֝מִ֗ים הֽוֹשִׁיעֵֽנִי׃<BR>
<B>נט,ד</B> כִּ֤י הִנֵּ֪ה אָֽרְב֡וּ לְנַפְשִׁ֗י    יָג֣וּרוּ עָלַ֣י עַזִּ֑ים<BR>לֹֽא־פִשְׁעִ֖י וְלֹֽא־חַטָּאתִ֣י    יְהוָֽה׃<BR>
<B>נט,ה</B> בְּֽלִי־עָ֭ו‍ֹן יְרֻצ֣וּן וְיִכּוֹנָ֑נוּ    ע֖וּרָה לִקְרָאתִ֣י וּרְאֵֽה׃<BR>
<B>נט,ו</B> וְאַתָּ֤ה יְהוָֽה־אֱלֹהִ֥ים ׀ צְבָא֡וֹת אֱלֹ֘הֵ֤י יִשְׂרָאֵ֗ל    הָקִ֗יצָה לִפְקֹ֥ד כָּֽל־הַגּוֹיִ֑ם<BR>אַל־תָּחֹ֨ן כָּל־בֹּ֖גְדֵי אָ֣וֶן    סֶֽלָה׃<BR>
<B>נט,ז</B> יָשׁ֣וּבוּ לָ֭עֶרֶב יֶֽהֱמ֥וּ כַכָּ֗לֶב    וִיס֥וֹבְבוּ עִֽיר׃<BR>
<B>נט,ח</B> הִנֵּ֤ה ׀ יַבִּ֘יע֤וּן בְּפִיהֶ֗ם חֲ֭רָבוֹת בְּשִׂפְתֽוֹתֵיהֶ֑ם    כִּי־מִ֥י שֹׁמֵֽעַ׃<BR>
<B>נט,ט</B> וְאַתָּ֣ה יְ֭הוָה תִּשְׂחַק־לָ֑מוֹ    תִּ֝לְעַ֗ג לְכָל־גּוֹיִֽם׃<BR>
<B>נט,י</B> עֻ֭זּוֹ אֵלֶ֣יךָ אֶשְׁמֹ֑רָה    כִּֽי־אֱ֝לֹהִ֗ים מִשְׂגַּבִּֽי׃<BR>
<B>נט,יא</B> אֱלֹהֵ֣י חסדו (חַסְדִּ֣י) יְקַדְּמֵ֑נִי    אֱ֝לֹהִ֗ים יַרְאֵ֥נִי בְשֹֽׁרְרָֽי׃<BR>
<B>נט,יב</B> אַל־תַּֽהַרְגֵ֤ם ׀ פֶּֽן־יִשְׁכְּח֬וּ עַמִּ֗י הֲנִיעֵ֣מוֹ בְ֭חֵֽילְךָ וְהֽוֹרִידֵ֑מוֹ    מָֽגִנֵּ֣נוּ אֲדֹנָֽי׃<BR>
<B>נט,יג</B> חַטַּאת־פִּ֗ימוֹ    דְּֽבַר־שְׂפָ֫תֵ֥ימוֹ<BR>וְיִלָּֽכְד֥וּ בִגְאוֹנָ֑ם    וּמֵֽאָלָ֖ה וּמִכַּ֣חַשׁ יְסַפֵּֽרוּ׃<BR>
<B>נט,יד</B> כַּלֵּ֥ה בְחֵמָה֮    כַּלֵּ֪ה וְֽאֵ֫ינֵ֥מוֹ<BR>וְֽיֵדְע֗וּ כִּֽי־אֱ֭לֹהִים מֹשֵׁ֣ל בְּֽיַעֲקֹ֑ב    לְאַפְסֵ֖י הָאָ֣רֶץ סֶֽלָה׃<BR>
<B>נט,טו</B> וְיָשֻׁ֣בוּ לָ֭עֶרֶב יֶֽהֱמ֥וּ כַכָּ֗לֶב    וִיס֥וֹבְבוּ עִֽיר׃<BR>
<B>נט,טז</B> הֵ֭מָּה ינועון (יְנִיע֣וּן) לֶֽאֱכֹ֑ל    אִם־לֹ֥א יִ֝שְׂבְּע֗וּ וַיָּלִֽינוּ׃<BR>
<B>נט,יז</B> וַֽאֲנִ֤י ׀ אָשִׁ֣יר עֻזֶּךָ֮    וַֽאֲרַנֵּ֥ן לַבֹּ֗קֶר חַ֫סְדֶּ֥ךָ<BR>כִּֽי־הָיִ֣יתָ מִשְׂגָּ֣ב לִ֑י    וּ֝מָנ֗וֹס בְּי֣וֹם צַר־לִֽי׃<BR>
<B>נט,יח</B> עֻ֭זִּי אֵלֶ֣יךָ אֲזַמֵּ֑רָה    כִּֽי־אֱלֹהִ֥ים מִ֝שְׂגַּבִּ֗י אֱלֹהֵ֥י חַסְדִּֽי׃</P>
<P><B>ס,א</B> לַ֭מְנַצֵּחַ עַל־שׁוּשַׁ֣ן עֵד֑וּת    מִכְתָּ֖ם לְדָוִ֣ד לְלַמֵּֽד׃<BR>
<B>ס,ב</B> בְּהַצּוֹת֨וֹ ׀ אֶ֥ת אֲרַ֣ם נַֽהֲרַיִם֮    וְאֶת־אֲרַ֪ם צ֫וֹבָ֥ה<BR>וַיָּ֤שָׁב יוֹאָ֗ב וַיַּ֣ךְ אֶת־אֱד֣וֹם בְּגֵיא־מֶ֑לַח    שְׁנֵ֖ים עָשָׂ֣ר אָֽלֶף׃<BR>
<B>ס,ג</B> אֱ֭לֹהִים זְנַחְתָּ֣נוּ פְרַצְתָּ֑נוּ    אָ֝נַ֗פְתָּ תְּשׁ֣וֹבֵֽב לָֽנוּ׃<BR>
<B>ס,ד</B> הִרְעַ֣שְׁתָּה אֶ֣רֶץ פְּצַמְתָּ֑הּ    רְפָ֖ה שְׁבָרֶ֣יהָ כִי־מָֽטָה׃<BR>
<B>ס,ה</B> הִרְאִ֣יתָ עַמְּךָ֣ קָשָׁ֑ה    הִ֝שְׁקִיתָ֗נוּ יַ֣יִן תַּרְעֵלָֽה׃<BR>
<B>ס,ו</B> נָ֘תַ֤תָּה לִּֽירֵאֶ֣יךָ נֵּ֭ס לְהִתְנוֹסֵ֑ס    מִ֝פְּנֵ֗י קֹ֣שֶׁט סֶֽלָה׃<BR>
<B>ס,ז</B> לְ֭מַעַן יֵחָֽלְצ֣וּן יְדִידֶ֑יךָ    הוֹשִׁ֖יעָה יְמִֽינְךָ֣ ועננו (וַֽעֲנֵֽנִי)׃<BR>
<B>ס,ח</B> אֱלֹהִ֤ים ׀ דִּבֶּ֥ר בְּקָדְשׁ֗וֹ אֶ֫עְלֹ֥זָה    אֲחַלְּקָ֥ה שְׁכֶ֑ם וְעֵ֖מֶק סֻכּ֣וֹת אֲמַדֵּֽד׃<BR>
<B>ס,ט</B> לִ֤י גִלְעָ֨ד ׀ וְלִ֬י מְנַשֶּׁ֗ה וְ֭אֶפְרַיִם מָע֣וֹז רֹאשִׁ֑י    יְ֝הוּדָ֗ה מְחֹֽקְקִֽי׃<BR>
<B>ס,י</B> מוֹאָ֤ב ׀ סִ֬יר רַחְצִ֗י עַל־אֱ֭דוֹם אַשְׁלִ֣יךְ נַֽעֲלִ֑י    עָ֝לַ֗י פְּלֶ֣שֶׁת הִתְרוֹעָֽעִי׃<BR>
<B>ס,יא</B> מִ֣י יֹֽ֭בִלֵנִי עִ֣יר מָצ֑וֹר    מִ֖י נָחַ֣נִי עַד־אֱדֽוֹם׃<BR>
<B>ס,יב</B> הֲלֹֽא־אַתָּ֣ה אֱלֹהִ֣ים זְנַחְתָּ֑נוּ    וְֽלֹא־תֵצֵ֥א אֱ֝לֹהִ֗ים בְּצִבְאוֹתֵֽינוּ׃<BR>
<B>ס,יג</B> הָֽבָה־לָּ֣נוּ עֶזְרָ֣ת מִצָּ֑ר    וְ֝שָׁ֗וְא תְּשׁוּעַ֥ת אָדָֽם׃<BR>
<B>ס,יד</B> בֵּֽאלֹהִ֥ים נַֽעֲשֶׂה־חָ֑יִל    וְ֝ה֗וּא יָב֥וּס צָרֵֽינוּ׃</P>
<P><B>סא,א</B> לַמְנַצֵּ֬חַ ׀ עַֽל־נְגִינַ֬ת לְדָוִֽד׃<BR>
<B>סא,ב</B> שִׁמְעָ֣ה אֱ֭לֹהִים רִנָּתִ֑י    הַ֝קְשִׁ֗יבָה תְּפִלָּתִֽי׃<BR>
<B>סא,ג</B> מִקְצֵ֤ה הָאָ֨רֶץ ׀ אֵלֶ֣יךָ אֶ֭קְרָא    בַּֽעֲטֹ֣ף לִבִּ֑י<BR>בְּצוּר־יָר֖וּם מִמֶּ֣נִּי    תַנְחֵֽנִי׃<BR>
<B>סא,ד</B> כִּֽי־הָיִ֣יתָ מַחְסֶ֣ה לִ֑י    מִגְדַּל־עֹ֝֗ז מִפְּנֵ֥י אוֹיֵֽב׃<BR>
<B>סא,ה</B> אָג֣וּרָה בְ֭אָֽהָלְךָ עֽוֹלָמִ֑ים    אֶ֥חֱסֶ֨ה בְסֵ֖תֶר כְּנָפֶ֣יךָ סֶּֽלָה׃<BR>
<B>סא,ו</B> כִּֽי־אַתָּ֣ה אֱ֭לֹהִים שָׁמַ֣עְתָּ לִנְדָרָ֑י    נָתַ֥תָּ יְ֝רֻשַּׁ֗ת יִרְאֵ֥י שְׁמֶֽךָ׃<BR>
<B>סא,ז</B> יָמִ֣ים עַל־יְמֵי־מֶ֣לֶךְ תּוֹסִ֑יף    שְׁ֝נוֹתָ֗יו כְּמוֹ־דֹ֥ר וָדֹֽר׃<BR>
<B>סא,ח</B> יֵשֵׁ֣ב ע֭וֹלָם לִפְנֵ֣י אֱלֹהִ֑ים    חֶ֥סֶד וֶֽ֝אֱמֶ֗ת מַ֣ן יִנְצְרֻֽהוּ׃<BR>
<B>סא,ט</B> כֵּ֤ן אֲזַמְּרָ֣ה שִׁמְךָ֣ לָעַ֑ד    לְֽשַׁלְּמִ֥י נְ֝דָרַ֗י י֣וֹם ׀ יֽוֹם׃</P>
<P><B>סב,א</B> לַמְנַצֵּ֥חַ עַֽל־יְדוּת֗וּן    מִזְמ֥וֹר לְדָוִֽד׃<BR>
<B>סב,ב</B> אַ֣ךְ אֶל־אֱ֭לֹהִים דּֽוּמִיָּ֣ה נַפְשִׁ֑י    מִ֝מֶּ֗נּוּ יְשֽׁוּעָתִֽי׃<BR>
<B>סב,ג</B> אַךְ־ה֣וּא צ֭וּרִי וִישֽׁוּעָתִ֑י    מִ֝שְׂגַּבִּ֗י לֹֽא־אֶמּ֥וֹט רַבָּֽה׃<BR>
<B>סב,ד</B> עַד־אָ֤נָה ׀ תְּהֽוֹתְת֣וּ עַל־אִישׁ֮    תְּרָצְּח֪וּ כֻ֫לְּכֶ֥ם<BR>כְּקִ֥יר נָט֑וּי    גָּ֝דֵ֗ר הַדְּחוּיָֽה׃<BR>
<B>סב,ה</B> אַ֤ךְ מִשְּׂאֵת֨וֹ ׀ יָ֥עֲצ֣וּ לְהַדִּיחַ֮    יִרְצ֪וּ כָ֫זָ֥ב<BR>בְּפִ֥יו יְבָרֵ֑כוּ    וּ֝בְקִרְבָּ֗ם יְקַֽלְלוּ־סֶֽלָה׃<BR>
<B>סב,ו</B> אַ֣ךְ לֵֽ֭אלֹהִים דּ֣וֹמִּי נַפְשִׁ֑י    כִּֽי־מִ֝מֶּ֗נּוּ תִּקְוָתִֽי׃<BR>
<B>סב,ז</B> אַךְ־ה֣וּא צ֭וּרִי וִישֽׁוּעָתִ֑י    מִ֝שְׂגַּבִּ֗י לֹ֣א אֶמּֽוֹט׃<BR>
<B>סב,ח</B> עַל־אֱ֭לֹהִים יִשְׁעִ֣י וּכְבוֹדִ֑י    צוּר־עֻזִּ֥י מַ֝חְסִ֗י בֵּֽאלֹהִֽים׃<BR>
<B>סב,ט</B> בִּטְח֘וּ ב֤וֹ בְכָל־עֵ֨ת ׀ עָ֗ם    שִׁפְכֽוּ־לְפָנָ֥יו לְבַבְכֶ֑ם<BR>אֱלֹהִ֖ים מַֽחֲסֶה־לָּ֣נוּ    סֶֽלָה׃<BR>
<B>סב,י</B> אַ֤ךְ ׀ הֶ֥בֶל בְּנֵֽי־אָדָם֮    כָּזָ֪ב בְּנֵ֫י אִ֥ישׁ<BR>בְּמֹֽאזְנַ֥יִם לַֽעֲל֑וֹת    הֵ֝֗מָּה מֵהֶ֥בֶל יָֽחַד׃<BR>
<B>סב,יא</B> אַל־תִּבְטְח֣וּ בְעֹשֶׁק֮    וּבְגָזֵ֪ל אַל־תֶּ֫הְבָּ֥לוּ<BR>חַ֤יִל ׀ כִּֽי־יָנ֑וּב    אַל־תָּשִׁ֥יתוּ לֵֽב׃<BR>
<B>סב,יב</B> אַחַ֤ת ׀ דִּבֶּ֬ר אֱלֹהִ֗ים שְׁתַּֽיִם־ז֥וּ שָׁמָ֑עְתִּי    כִּ֥י עֹ֝֗ז לֵֽאלֹהִֽים׃<BR>
<B>סב,יג</B> וּלְךָֽ־אֲדֹנָ֥י חָ֑סֶד    כִּֽי־אַתָּ֨ה תְשַׁלֵּ֖ם לְאִ֣ישׁ כְּֽמַעֲשֵֽׂהוּ׃</P>
<P><B>סג,א</B> מִזְמ֥וֹר לְדָוִ֑ד    בִּֽ֝הְיוֹת֗וֹ בְּמִדְבַּ֥ר יְהוּדָֽה׃<BR>
<B>סג,ב</B> אֱלֹהִ֤ים ׀ אֵלִ֥י אַתָּ֗ה    אֲֽשַׁ֫חֲרֶ֥ךָּ<BR>צָֽמְאָ֬ה לְךָ֨ ׀ נַפְשִׁ֗י    כָּמַ֣הּ לְךָ֣ בְשָׂרִ֑י<BR>בְּאֶֽרֶץ־צִיָּ֖ה וְעָיֵ֣ף    בְּלִי־מָֽיִם׃<BR>
<B>סג,ג</B> כֵּ֭ן בַּקֹּ֣דֶשׁ חֲזִיתִ֑ךָ    לִרְא֥וֹת עֻ֝זְּךָ֗ וּכְבוֹדֶֽךָ׃<BR>
<B>סג,ד</B> כִּי־ט֣וֹב חַ֭סְדְּךָ מֵֽחַיִּ֗ים    שְׂפָתַ֥י יְשַׁבְּחֽוּנְךָ׃<BR>
<B>סג,ה</B> כֵּ֣ן אֲבָֽרֶכְךָ֣ בְחַיָּ֑י    בְּ֝שִׁמְךָ֗ אֶשָּׂ֥א כַפָּֽי׃<BR>
<B>סג,ו</B> כְּמ֤וֹ חֵ֣לֶב וָ֭דֶשֶׁן תִּשְׂבַּ֣ע נַפְשִׁ֑י    וְשִׂפְתֵ֥י רְ֝נָנ֗וֹת יְהַלֶּל־פִּֽי׃<BR>
<B>סג,ז</B> אִם־זְכַרְתִּ֥יךָ עַל־יְצוּעָ֑י    בְּ֝אַשְׁמֻר֗וֹת אֶהְגֶּה־בָּֽךְ׃<BR>
<B>סג,ח</B> כִּֽי־הָיִ֣יתָ עֶזְרָ֣תָה לִּ֑י    וּבְצֵ֖ל כְּנָפֶ֣יךָ אֲרַנֵּֽן׃<BR>
<B>סג,ט</B> דָּֽבְקָ֣ה נַפְשִׁ֣י אַֽחֲרֶ֑יךָ    בִּ֝֗י תָּֽמְכָ֥ה יְמִינֶֽךָ׃<BR>
<B>סג,י</B> וְהֵ֗מָּה לְ֭שׁוֹאָה יְבַקְשׁ֣וּ נַפְשִׁ֑י    יָ֝בֹ֗אוּ בְּֽתַחְתִּיּ֥וֹת הָאָֽרֶץ׃<BR>
<B>סג,יא</B> יַגִּירֻ֥הוּ עַל־יְדֵי־חָ֑רֶב    מְנָ֖ת שֻֽׁעָלִ֣ים יִֽהְיֽוּ׃<BR>
<B>סג,יב</B> וְהַמֶּלֶךְ֮    יִשְׂמַ֪ח בֵּֽאלֹ֫הִ֥ים<BR>יִ֭תְהַלֵּל כָּל־הַנִּשְׁבָּ֣ע בּ֑וֹ    כִּ֥י יִ֝סָּכֵ֗ר פִּ֣י דֽוֹבְרֵי־שָֽׁקֶר׃</P>
<P><B>סד,א</B> לַמְנַצֵּ֗חַ מִזְמ֥וֹר לְדָוִֽד׃<BR>
<B>סד,ב</B> שְׁמַע־אֱלֹהִ֣ים קוֹלִ֣י בְשִׂיחִ֑י    מִפַּ֥חַד א֝וֹיֵ֗ב תִּצֹּ֥ר חַיָּֽי׃<BR>
<B>סד,ג</B> תַּ֭סְתִּירֵנִי מִסּ֣וֹד מְרֵעִ֑ים    מֵֽ֝רִגְשַׁ֗ת פֹּ֣עֲלֵי אָֽוֶן׃<BR>
<B>סד,ד</B> אֲשֶׁ֤ר שָֽׁנְנ֣וּ כַחֶ֣רֶב לְשׁוֹנָ֑ם    דָּֽרְכ֥וּ חִ֝צָּ֗ם דָּבָ֥ר מָֽר׃<BR>
<B>סד,ה</B> לִירֹ֣ת בַּמִּסְתָּרִ֣ים תָּ֑ם    פִּתְאֹ֥ם יֹ֝רֻ֗הוּ וְלֹ֣א יִירָֽאוּ׃<BR>
<B>סד,ו</B> יְחַזְּקוּ־לָ֨מוֹ ׀ דָּ֘בָ֤ר רָ֗ע    יְֽ֭סַפְּרוּ לִטְמ֣וֹן מֽוֹקְשִׁ֑ים<BR>אָֽ֝מְר֗וּ    מִ֣י יִרְאֶה־לָּֽמוֹ׃<BR>
<B>סד,ז</B> יַ֥חְפְּֽשׂוּ עוֹלֹ֗ת    תַּ֭מְנוּ חֵ֣פֶשׂ מְחֻפָּ֑שׂ<BR>וְקֶ֥רֶב אִ֝֗ישׁ    וְלֵ֣ב עָמֹֽק׃<BR>
<B>סד,ח</B> וַיֹּרֵ֗ם אֱלֹ֫הִ֥ים    חֵ֥ץ פִּתְא֑וֹם הָ֝י֗וּ מַכּוֹתָֽם׃<BR>
<B>סד,ט</B> וַיַּכְשִׁיל֣וּהוּ עָלֵ֣ימוֹ לְשׁוֹנָ֑ם    יִ֝תְנֹֽדְד֗וּ כָּל־רֹ֥אֵה בָֽם׃<BR>
<B>סד,י</B> וַיִּֽירְא֗וּ כָּל־אָ֫דָ֥ם    וַ֭יַּגִּידוּ פֹּ֥עַל אֱלֹהִ֗ים וּֽמַעֲשֵׂ֥הוּ הִשְׂכִּֽילוּ׃<BR>
<B>סד,יא</B> יִשְׂמַ֬ח צַדִּ֣יק בַּֽ֭יהוָה וְחָ֣סָה ב֑וֹ    וְ֝יִתְהַֽלְל֗וּ כָּל־יִשְׁרֵי־לֵֽב׃</P>
<P><B>סה,א</B> לַמְנַצֵּ֥חַ מִזְמ֗וֹר לְדָוִ֥ד שִֽׁיר׃<BR>
<B>סה,ב</B> לְךָ֤ דֻֽמִיָּ֬ה תְהִלָּ֓ה אֱלֹ֘הִ֥ים בְּצִיּ֑וֹן    וּ֝לְךָ֗ יְשֻׁלַּם־נֶֽדֶר׃<BR>
<B>סה,ג</B> שֹׁמֵ֥עַ תְּפִלָּ֑ה    עָ֝דֶ֗יךָ כָּל־בָּשָׂ֥ר יָבֹֽאוּ׃<BR>
<B>סה,ד</B> דִּבְרֵ֣י עֲ֭ו‍ֹנֹת גָּ֣בְרוּ מֶ֑נִּי    פְּ֝שָׁעֵ֗ינוּ אַתָּ֥ה תְכַפְּרֵֽם׃<BR>
<B>סה,ה</B> אַשְׁרֵ֤י ׀ תִּ֥בְחַ֣ר וּתְקָרֵב֮    יִשְׁכֹּ֪ן חֲצֵ֫רֶ֥יךָ<BR>נִ֭שְׂבְּעָה בְּט֣וּב בֵּיתֶ֑ךָ    קְ֝דֹ֗שׁ הֵֽיכָלֶֽךָ׃<BR>
<B>סה,ו</B> נ֤וֹרָא֨וֹת ׀ בְּצֶ֣דֶק תַּֽ֭עֲנֵנוּ    אֱלֹהֵ֣י יִשְׁעֵ֑נוּ<BR>מִבְטָ֥ח כָּל־קַצְוֵי־אֶ֝֗רֶץ    וְיָ֣ם רְחֹקִֽים׃<BR>
<B>סה,ז</B> מֵכִ֣ין הָרִ֣ים בְּכֹח֑וֹ    נֶ֝אְזָ֗ר בִּגְבוּרָֽה׃<BR>
<B>סה,ח</B> מַשְׁבִּ֤יחַ ׀ שְׁא֣וֹן יַ֭מִּים שְׁא֥וֹן גַּלֵּיהֶ֗ם    וַֽהֲמ֥וֹן לְאֻמִּֽים׃<BR>
<B>סה,ט</B> וַיִּ֤ירְא֨וּ ׀ יֹֽשְׁבֵ֣י קְ֭צָו‍ֹת מֵאֽוֹתֹתֶ֑יךָ    מ֤וֹצָֽאֵי בֹ֖קֶר וָעֶ֣רֶב תַּרְנִֽין׃<BR>
<B>סה,י</B> פָּ֤קַֽדְתָּ הָאָ֨רֶץ וַתְּשֹׁ֪קְקֶ֡הָ רַבַּ֬ת תַּעְשְׁרֶ֗נָּה    פֶּ֣לֶג אֱ֭לֹהִים מָ֣לֵא מָ֑יִם<BR>תָּכִ֥ין דְּ֝גָנָ֗ם    כִּי־כֵ֥ן תְּכִינֶֽהָ׃<BR>
<B>סה,יא</B> תְּלָמֶ֣יהָ רַ֭וֵּה נַחֵ֣ת גְּדוּדֶ֑הָ    בִּרְבִיבִ֥ים תְּ֝מֹֽגְגֶ֗נָּה צִמְחָ֥הּ תְּבָרֵֽךְ׃<BR>
<B>סה,יב</B> עִ֭טַּרְתָּ שְׁנַ֣ת טֽוֹבָתֶ֑ךָ    וּ֝מַעְגָּלֶ֗יךָ יִרְעֲפ֥וּן דָּֽשֶׁן׃<BR>
<B>סה,יג</B> יִ֭רְעֲפוּ נְא֣וֹת מִדְבָּ֑ר    וְ֝גִ֗יל גְּבָע֥וֹת תַּחְגֹּֽרְנָה׃<BR>
<B>סה,יד</B> לָֽבְשׁ֬וּ כָרִ֨ים ׀ הַצֹּ֗אן    וַֽעֲמָקִ֥ים יַֽעַטְפוּ־בָ֑ר<BR>יִ֝תְרֽוֹעֲע֗וּ    אַף־יָשִֽׁירוּ׃</P>
<P><B>סו,א</B> לַ֭מְנַצֵּחַ שִׁ֣יר מִזְמ֑וֹר    הָרִ֥יעוּ לֵֽ֝אלֹהִ֗ים כָּל־הָאָֽרֶץ׃<BR>
<B>סו,ב</B> זַמְּר֥וּ כְבֽוֹד־שְׁמ֑וֹ    שִׂ֥ימוּ כָ֝ב֗וֹד תְּהִלָּתֽוֹ׃<BR>
<B>סו,ג</B> אִמְר֣וּ לֵֽ֭אלֹהִים מַה־נּוֹרָ֣א מַֽעֲשֶׂ֑יךָ    בְּרֹ֥ב עֻ֝זְּךָ֗ יְֽכַחֲשׁ֖וּ לְךָ֣ אֹֽיְבֶֽיךָ׃<BR>
<B>סו,ד</B> כָּל־הָאָ֤רֶץ ׀ יִשְׁתַּֽחֲו֣וּ לְ֭ךָ וִֽיזַמְּרוּ־לָ֑ךְ    יְזַמְּר֖וּ שִׁמְךָ֣ סֶֽלָה׃<BR>
<B>סו,ה</B> לְכ֣וּ וּ֭רְאוּ מִפְעֲל֣וֹת אֱלֹהִ֑ים    נוֹרָ֥א עֲ֝לִילָ֗ה עַל־בְּנֵ֥י אָדָֽם׃<BR>
<B>סו,ו</B> הָ֤פַךְ יָ֨ם ׀ לְֽיַבָּשָׁ֗ה בַּ֭נָּהָר יַֽעַבְר֣וּ בְרָ֑גֶל    שָׁ֝֗ם נִשְׂמְחָה־בּֽוֹ׃<BR>
<B>סו,ז</B> מֹ֘שֵׁ֤ל בִּגְבֽוּרָת֨וֹ ׀ עוֹלָ֗ם    עֵ֭ינָיו בַּגּוֹיִ֣ם תִּצְפֶּ֑ינָה<BR>הַסּֽוֹרְרִ֓ים ׀    אַל־ירימו (יָר֖וּמוּ) לָ֣מוֹ סֶֽלָה׃<BR>
<B>סו,ח</B> בָּֽרְכ֖וּ עַמִּ֥ים ׀ אֱלֹהֵ֑ינוּ    וְ֝הַשְׁמִ֗יעוּ ק֣וֹל תְּהִלָּתֽוֹ׃<BR>
<B>סו,ט</B> הַשָּׂ֣ם נַ֭פְשֵׁנוּ בַּֽחַיִּ֑ים    וְלֹֽא־נָתַ֖ן לַמּ֣וֹט רַגְלֵֽנוּ׃<BR>
<B>סו,י</B> כִּֽי־בְחַנְתָּ֥נוּ אֱלֹהִ֑ים    צְ֝רַפְתָּ֗נוּ כִּצְרָף־כָּֽסֶף׃<BR>
<B>סו,יא</B> הֲבֵאתָ֥נוּ בַמְּצוּדָ֑ה    שַׂ֖מְתָּ מֽוּעָקָ֣ה בְמָתְנֵֽינוּ׃<BR>
<B>סו,יב</B> הִרְכַּ֥בְתָּֽ אֱנ֗וֹשׁ לְרֹ֫אשֵׁ֥נוּ    בָּֽאנוּ־בָאֵ֥שׁ וּבַמַּ֑יִם וַ֝תּֽוֹצִיאֵ֗נוּ לָֽרְוָיָֽה׃<BR>
<B>סו,יג</B> אָב֣וֹא בֵֽיתְךָ֣ בְעוֹל֑וֹת    אֲשַׁלֵּ֖ם לְךָ֣ נְדָרָֽי׃<BR>
<B>סו,יד</B> אֲשֶׁר־פָּצ֥וּ שְׂפָתָ֑י    וְדִבֶּר־פִּ֝֗י בַּצַּר־לִֽי׃<BR>
<B>סו,טו</B> עֹ֘ל֤וֹת מֵיחִ֣ים אַֽעֲלֶה־לָּ֭ךְ    עִם־קְטֹ֣רֶת אֵילִ֑ים<BR>אֶ֥עֱשֶֽׂה בָקָ֖ר עִם־עַתּוּדִ֣ים    סֶֽלָה׃<BR>
<B>סו,טז</B> לְכֽוּ־שִׁמְע֣וּ וַֽ֭אֲסַפְּרָה כָּל־יִרְאֵ֣י אֱלֹהִ֑ים    אֲשֶׁ֖ר עָשָׂ֣ה לְנַפְשִֽׁי׃<BR>
<B>סו,יז</B> אֵלָ֥יו פִּֽי־קָרָ֑אתִי    וְ֝רוֹמַ֗ם תַּ֣חַת לְשׁוֹנִֽי׃<BR>
<B>סו,יח</B> אָ֭וֶן אִם־רָאִ֣יתִי בְלִבִּ֑י    לֹ֖א יִשְׁמַ֣ע ׀ אֲדֹנָֽי׃<BR>
<B>סו,יט</B> אָ֭כֵן שָׁמַ֣ע אֱלֹהִ֑ים    הִ֝קְשִׁ֗יב בְּק֣וֹל תְּפִלָּתִֽי׃<BR>
<B>סו,כ</B> בָּר֥וּךְ אֱלֹהִ֑ים    אֲשֶׁ֥ר לֹֽא־הֵסִ֘יר תְּפִלָּתִ֥י וְ֝חַסְדּ֗וֹ מֵֽאִתִּֽי׃</P>
<P><B>סז,א</B> לַמְנַצֵּ֥חַ בִּנְגִינֹ֗ת מִזְמ֥וֹר שִֽׁיר׃<BR>
<B>סז,ב</B> אֱֽלֹהִ֗ים יְחָנֵּ֥נוּ וִיבָֽרְכֵ֑נוּ    יָ֤אֵֽר פָּנָ֖יו אִתָּ֣נוּ סֶֽלָה׃<BR>
<B>סז,ג</B> לָדַ֣עַת בָּאָ֣רֶץ דַּרְכֶּ֑ךָ    בְּכָל־גּ֝וֹיִ֗ם יְשֽׁוּעָתֶֽךָ׃<BR>
<B>סז,ד</B> יוֹד֖וּךָ עַמִּ֥ים ׀ אֱלֹהִ֑ים    י֝וֹד֗וּךָ עַמִּ֥ים כֻּלָּֽם׃<BR>
<B>סז,ה</B> יִ֥שְׂמְח֥וּ וִֽירַנְּנ֗וּ    לְאֻ֫מִּ֥ים<BR>כִּֽי־תִשְׁפֹּ֣ט עַמִּ֣ים מִישֹׁ֑ר    וּלְאֻמִּ֓ים ׀ בָּאָ֖רֶץ תַּנְחֵ֣ם סֶֽלָה׃<BR>
<B>סז,ו</B> יוֹד֖וּךָ עַמִּ֥ים ׀ אֱלֹהִ֑ים    י֝וֹד֗וּךָ עַמִּ֥ים כֻּלָּֽם׃<BR>
<B>סז,ז</B> אֶ֭רֶץ נָֽתְנָ֣ה יְבוּלָ֑הּ    יְ֝בָֽרְכֵ֗נוּ אֱלֹהִ֥ים אֱלֹהֵֽינוּ׃<BR>
<B>סז,ח</B> יְבָֽרְכֵ֥נוּ אֱלֹהִ֑ים    וְיִֽירְא֥וּ א֝וֹת֗וֹ כָּל־אַפְסֵי־אָֽרֶץ׃</P>
<P><B>סח,א</B> לַמְנַצֵּ֥חַ לְדָוִ֗ד מִזְמ֥וֹר שִֽׁיר׃<BR>
<B>סח,ב</B> יָק֣וּם אֱ֭לֹהִים יָפ֣וּצוּ אֽוֹיְבָ֑יו    וְיָנ֥וּסוּ מְ֝שַׂנְאָ֗יו מִפָּנָֽיו׃<BR>
<B>סח,ג</B> כְּהִנְדֹּ֥ף עָשָׁ֗ן    תִּ֫נְדֹּ֥ף<BR>כְּהִמֵּ֣ס דּ֭וֹנַג מִפְּנֵי־אֵ֑שׁ    יֹֽאבְד֥וּ רְ֝שָׁעִ֗ים מִפְּנֵ֥י אֱלֹהִֽים׃<BR>
<B>סח,ד</B> וְֽצַדִּיקִ֗ים יִשְׂמְח֣וּ יַֽ֭עַלְצוּ לִפְנֵ֥י אֱלֹהִ֗ים    וְיָשִׂ֥ישׂוּ בְשִׂמְחָֽה׃<BR>
<B>סח,ה</B> שִׁ֤ירוּ ׀ לֵֽאלֹהִים֮    זַמְּר֪וּ שְׁ֫מ֥וֹ<BR>סֹ֡לּוּ לָֽרֹכֵ֣ב בָּֽ֭עֲרָבוֹת בְּיָ֥הּ שְׁמ֗וֹ    וְעִלְז֥וּ לְפָנָֽיו׃<BR>
<B>סח,ו</B> אֲבִ֣י יְ֭תוֹמִים וְדַיַּ֣ן אַלְמָנ֑וֹת    אֱ֝לֹהִ֗ים בִּמְע֥וֹן קָדְשֽׁוֹ׃<BR>
<B>סח,ז</B> אֱלֹהִ֤ים ׀ מ֘וֹשִׁ֤יב יְחִידִ֨ים ׀ בַּ֗יְתָה    מוֹצִ֣יא אֲ֭סִירִים בַּכּֽוֹשָׁר֑וֹת<BR>אַ֥ךְ סֽ֝וֹרְרִ֗ים    שָֽׁכְנ֥וּ צְחִיחָֽה׃<BR>
<B>סח,ח</B> אֱֽלֹהִ֗ים בְּ֭צֵֽאתְךָ לִפְנֵ֣י עַמֶּ֑ךָ    בְּצַעְדְּךָ֖ בִֽישִׁימ֣וֹן סֶֽלָה׃<BR>
<B>סח,ט</B> אֶ֤רֶץ רָעָ֨שָׁה ׀ אַף־שָׁמַ֣יִם נָֽטְפוּ֮    מִפְּנֵ֪י אֱלֹ֫הִ֥ים<BR>זֶ֥ה סִינַ֑י    מִפְּנֵ֥י אֱ֝לֹהִ֗ים אֱלֹהֵ֥י יִשְׂרָאֵֽל׃<BR>
<B>סח,י</B> גֶּ֣שֶׁם נְ֭דָבוֹת תָּנִ֣יף אֱלֹהִ֑ים    נַחֲלָֽתְךָ֥ וְ֝נִלְאָ֗ה אַתָּ֥ה כֽוֹנַנְתָּֽהּ׃<BR>
<B>סח,יא</B> חַיָּֽתְךָ֥ יָֽשְׁבוּ־בָ֑הּ    תָּ֤כִֽין בְּטוֹבָֽתְךָ֖ לֶֽעָנִ֣י אֱלֹהִֽים׃<BR>
<B>סח,יב</B> אֲדֹנָ֥י יִתֶּן־אֹ֑מֶר    הַֽ֝מְבַשְּׂר֗וֹת צָבָ֥א רָֽב׃<BR>
<B>סח,יג</B> מַלְכֵ֣י צְ֭בָאוֹת יִדֹּד֣וּן יִדֹּד֑וּן    וּנְוַת־בַּ֝֗יִת תְּחַלֵּ֥ק שָׁלָֽל׃<BR>
<B>סח,יד</B> אִֽם־תִּשְׁכְּבוּן֮    בֵּ֤ין שְׁפַ֫תָּ֥יִם<BR>כַּנְפֵ֣י י֭וֹנָה נֶחְפָּ֣ה בַכֶּ֑סֶף    וְ֝אֶבְרוֹתֶ֗יהָ בִּֽירַקְרַ֥ק חָרֽוּץ׃<BR>
<B>סח,טו</B> בְּפָ֘רֵ֤שׂ שַׁדַּ֓י מְלָ֘כִ֤ים בָּ֗הּ    תַּשְׁלֵ֥ג בְּצַלְמֽוֹן׃<BR>
<B>סח,טז</B> הַר־אֱ֭לֹהִים הַר־בָּשָׁ֑ן    הַ֥ר גַּ֝בְנֻנִּ֗ים הַר־בָּשָֽׁן׃<BR>
<B>סח,יז</B> לָ֤מָּה ׀ תְּֽרַצְּדוּן֮    הָרִ֪ים גַּבְנֻ֫נִּ֥ים<BR>הָהָ֗ר חָמַ֣ד אֱלֹהִ֣ים לְשִׁבְתּ֑וֹ    אַף־יְ֝הוָ֗ה יִשְׁכֹּ֥ן לָנֶֽצַח׃<BR>
<B>סח,יח</B> רֶ֤כֶב אֱלֹהִ֗ים רִבֹּתַ֣יִם אַלְפֵ֣י שִׁנְאָ֑ן    אֲדֹנָ֥י בָ֝֗ם סִינַ֥י בַּקֹּֽדֶשׁ׃<BR>
<B>סח,יט</B> עָ֘לִ֤יתָ לַמָּר֨וֹם ׀ שָׁ֘בִ֤יתָ שֶּׁ֗בִי    לָקַ֣חְתָּ מַ֭תָּנוֹת בָּֽאָדָ֑ם<BR>וְאַ֥ף סֽ֝וֹרְרִ֗ים    לִשְׁכֹּ֤ן ׀ יָ֬הּ אֱלֹהִֽים׃<BR>
<B>סח,כ</B> בָּ֤ר֣וּךְ אֲדֹנָי֮ י֤וֹם ׀ י֥וֹם    יַֽעֲמָס־לָ֗נוּ הָ֘אֵ֤ל יְֽשׁוּעָתֵ֬נוּ סֶֽלָה׃<BR>
<B>סח,כא</B> הָ֤אֵ֣ל ׀ לָנוּ֮ אֵ֤ל לְֽמוֹשָׁ֫ע֥וֹת    וְלֵֽיהוִ֥ה אֲדֹנָ֑י לַ֝מָּ֗וֶת תֹּֽצָאֽוֹת׃<BR>
<B>סח,כב</B> אַךְ־אֱלֹהִ֗ים יִמְחַץ֮ רֹ֤אשׁ אֹֽ֫יְבָ֥יו    קָדְקֹ֥ד שֵׂעָ֑ר מִ֝תְהַלֵּ֗ךְ בַּֽאֲשָׁמָֽיו׃<BR>
<B>סח,כג</B> אָמַ֣ר אֲ֭דֹנָי מִבָּשָׁ֣ן אָשִׁ֑יב    אָ֝שִׁ֗יב מִֽמְּצֻל֥וֹת יָֽם׃<BR>
<B>סח,כד</B> לְמַ֤עַן ׀ תִּ֥מְחַ֥ץ רַגְלְךָ֗ בְּ֫דָ֥ם    לְשׁ֥וֹן כְּלָבֶ֑יךָ מֵאֹֽיְבִ֥ים מִנֵּֽהוּ׃<BR>
<B>סח,כה</B> רָא֣וּ הֲלִֽיכוֹתֶ֣יךָ אֱלֹהִ֑ים    הֲלִ֘יכ֤וֹת אֵלִ֖י מַלְכִּ֣י בַקֹּֽדֶשׁ׃<BR>
<B>סח,כו</B> קִדְּמ֣וּ שָׁ֭רִים אַחַ֣ר נֹֽגְנִ֑ים    בְּת֥וֹךְ עֲ֝לָמ֗וֹת תּֽוֹפֵפֽוֹת׃<BR>
<B>סח,כז</B> בְּֽ֭מַקְהֵלוֹת בָּֽרְכ֣וּ אֱלֹהִ֑ים    אֲ֝דֹנָ֗י מִמְּק֥וֹר יִשְׂרָאֵֽל׃<BR>
<B>סח,כח</B> שָׁ֤ם בִּנְיָמִ֨ן ׀ צָעִ֡יר רֹדֵ֗ם שָׂרֵ֣י יְ֭הוּדָה רִגְמָתָ֑ם    שָׂרֵ֥י זְ֝בֻל֗וּן שָׂרֵ֥י נַפְתָּלִֽי׃<BR>
<B>סח,כט</B> צִוָּ֥ה אֱלֹהֶ֗יךָ עֻ֫זֶּ֥ךָ    עוּזָּ֥ה אֱלֹהִ֑ים ז֝֗וּ פָּעַ֥לְתָּ לָּֽנוּ׃<BR>
<B>סח,ל</B> מֵ֭הֵֽיכָלֶךָ עַל־יְרֽוּשָׁלִָ֑ם    לְךָ֤ יוֹבִ֖ילוּ מְלָכִ֣ים שָֽׁי׃<BR>
<B>סח,לא</B> גְּעַ֨ר חַיַּ֪ת קָנֶ֡ה עֲדַ֤ת אַבִּירִ֨ים ׀ בְּעֶגְלֵ֬י עַמִּ֗ים    מִתְרַפֵּ֥ס בְּרַצֵּי־כָ֑סֶף<BR>בִּזַּ֥ר עַ֝מִּ֗ים    קְרָב֥וֹת יֶחְפָּֽצוּ׃<BR>
<B>סח,לב</B> יֶֽאֱתָ֣יוּ חַ֭שְׁמַנִּים מִנִּ֣י מִצְרָ֑יִם    כּ֥וּשׁ תָּרִ֥יץ יָ֝דָ֗יו לֵֽאלֹהִֽים׃<BR>
<B>סח,לג</B> מַמְלְכ֣וֹת הָ֭אָרֶץ שִׁ֣ירוּ לֵֽאלֹהִ֑ים    זַמְּר֖וּ אֲדֹנָ֣י סֶֽלָה׃<BR>
<B>סח,לד</B> לָֽ֭רֹכֵב בִּשְׁמֵ֣י שְׁמֵי־קֶ֑דֶם    הֵ֥ן יִתֵּ֥ן בְּ֝קוֹל֗וֹ ק֣וֹל עֹֽז׃<BR>
<B>סח,לה</B> תְּנ֥וּ עֹ֗ז לֵֽאלֹ֫הִ֥ים    עַֽל־יִשְׂרָאֵ֥ל גַּֽאֲוָת֑וֹ וְ֝עֻזּ֗וֹ בַּשְּׁחָקִֽים׃<BR>
<B>סח,לו</B> נ֤וֹרָ֥א אֱלֹהִ֗ים    מִֽמִּקְדָּ֫שֶׁ֥יךָ<BR>אֵ֤ל יִשְׂרָאֵ֗ל    ה֤וּא נֹתֵ֨ן ׀ עֹ֖ז וְתַֽעֲצֻמ֥וֹת לָעָ֗ם<BR>בָּר֥וּךְ אֱלֹהִֽים׃</P>
<P><B>סט,א</B> לַמְנַצֵּ֬חַ ׀ עַֽל־שׁוֹשַׁנִּ֬ים לְדָוִֽד׃<BR>
<B>סט,ב</B> הֽוֹשִׁיעֵ֥נִי אֱלֹהִ֑ים    כִּ֤י בָ֖אוּ מַ֣יִם עַד־נָֽפֶשׁ׃<BR>
<B>סט,ג</B> טָבַ֤עְתִּי ׀ בִּיוֵ֣ן מְ֭צוּלָה    וְאֵ֣ין מָֽעֳמָ֑ד<BR>בָּ֥אתִי בְמַֽעֲמַקֵּי־מַ֝֗יִם    וְשִׁבֹּ֥לֶת שְׁטָפָֽתְנִי׃<BR>
<B>סט,ד</B> יָגַ֣עְתִּי בְקָרְאִי֮ נִחַ֪ר גְּר֫וֹנִ֥י    כָּל֥וּ עֵינַ֑י מְ֝יַחֵ֗ל לֵֽאלֹהָֽי׃<BR>
<B>סט,ה</B> רַבּ֤וּ ׀ מִשַּֽׂעֲר֣וֹת רֹאשִׁי֮    שֹֽׂנְאַ֪י חִ֫נָּ֥ם<BR>עָֽצְמ֣וּ מַ֭צְמִיתַי אֹֽיְבַ֣י שֶׁ֑קֶר    אֲשֶׁ֥ר לֹֽא־גָ֝זַ֗לְתִּי אָ֣ז אָשִֽׁיב׃<BR>
<B>סט,ו</B> אֱֽלֹהִ֗ים אַתָּ֣ה יָ֭דַעְתָּ לְאִוַּלְתִּ֑י    וְ֝אַשְׁמוֹתַ֗י מִמְּךָ֥ לֹֽא־נִכְחָֽדוּ׃<BR>
<B>סט,ז</B> אַל־יֵ֘בֹ֤שׁוּ בִ֨י ׀ קֹוֶיךָ֮    אֲדֹנָ֥י יְהוִ֗ה צְבָ֫א֥וֹת<BR>אַל־יִכָּ֣לְמֽוּ בִ֣י מְבַקְשֶׁ֑יךָ    אֱ֝לֹהֵ֗י יִשְׂרָאֵֽל׃<BR>
<B>סט,ח</B> כִּֽי־עָ֭לֶיךָ נָשָׂ֣אתִי חֶרְפָּ֑ה    כִּסְּתָ֖ה כְלִמָּ֣ה פָנָֽי׃<BR>
<B>סט,ט</B> מ֭וּזָר הָיִ֣יתִי לְאֶחָ֑י    וְ֝נָכְרִ֗י לִבְנֵ֥י אִמִּֽי׃<BR>
<B>סט,י</B> כִּֽי־קִנְאַ֣ת בֵּֽיתְךָ֣ אֲכָלָ֑תְנִי    וְחֶרְפּ֥וֹת חֽ֝וֹרְפֶ֗יךָ נָֽפְל֥וּ עָלָֽי׃<BR>
<B>סט,יא</B> וָֽאֶבְכֶּ֣ה בַצּ֣וֹם נַפְשִׁ֑י    וַתְּהִ֖י לַֽחֲרָפ֣וֹת לִֽי׃<BR>
<B>סט,יב</B> וָֽאֶתְּנָ֣ה לְבוּשִׁ֣י שָׂ֑ק    וָֽאֱהִ֖י לָהֶ֣ם לְמָשָֽׁל׃<BR>
<B>סט,יג</B> יָשִׂ֣יחוּ בִ֭י יֹ֣שְׁבֵי שָׁ֑עַר    וּ֝נְגִינ֗וֹת שׁוֹתֵ֥י שֵׁכָֽר׃<BR>
<B>סט,יד</B> וַֽאֲנִ֤י תְפִלָּֽתִי־לְךָ֨ ׀ יְהוָ֡ה עֵ֤ת רָצ֗וֹן    אֱלֹהִ֥ים בְּרָב־חַסְדֶּ֑ךָ<BR>עֲ֝נֵ֗נִי    בֶּֽאֱמֶ֥ת יִשְׁעֶֽךָ׃<BR>
<B>סט,טו</B> הַצִּילֵ֣נִי מִ֭טִּיט וְאַל־אֶטְבָּ֑עָה    אִנָּֽצְלָ֥ה מִ֝שֹּֽׂנְאַ֗י וּמִמַּ֖עֲמַקֵּי מָֽיִם׃<BR>
<B>סט,טז</B> אַל־תִּשְׁטְפֵ֤נִי ׀ שִׁבֹּ֣לֶת מַ֭יִם    וְאַל־תִּבְלָעֵ֣נִי מְצוּלָ֑ה<BR>וְאַל־תֶּאְטַר־עָלַ֖י בְּאֵ֣ר    פִּֽיהָ׃<BR>
<B>סט,יז</B> עֲנֵ֣נִי יְ֭הוָה כִּי־ט֣וֹב חַסְדֶּ֑ךָ    כְּרֹ֥ב רַֽ֝חֲמֶ֗יךָ פְּנֵ֣ה אֵלָֽי׃<BR>
<B>סט,יח</B> וְאַל־תַּסְתֵּ֣ר פָּ֭נֶיךָ מֵֽעַבְדֶּ֑ךָ    כִּֽי־צַר־לִ֝֗י מַהֵ֥ר עֲנֵֽנִי׃<BR>
<B>סט,יט</B> קָרְבָ֣ה אֶל־נַפְשִׁ֣י גְאָלָ֑הּ    לְמַ֖עַן אֹֽיְבַ֣י פְּדֵֽנִי׃<BR>
<B>סט,כ</B> אַתָּ֤ה יָדַ֗עְתָּ חֶרְפָּתִ֣י וּ֭בָשְׁתִּי וּכְלִמָּתִ֑י    נֶ֝גְדְּךָ֗ כָּל־צֽוֹרְרָֽי׃<BR>
<B>סט,כא</B> חֶרְפָּ֤ה ׀ שָׁ֥בְרָ֥ה לִבִּ֗י    וָֽאָ֫נ֥וּשָׁה<BR>וָֽאֲקַוֶּ֣ה לָנ֣וּד וָאַ֑יִן    וְ֝לַמְנַֽחֲמִ֗ים וְלֹ֣א מָצָֽאתִי׃<BR>
<B>סט,כב</B> וַיִּתְּנ֣וּ בְּבָֽרוּתִ֣י רֹ֑אשׁ    וְ֝לִצְמָאִ֗י יַשְׁק֥וּנִי חֹֽמֶץ׃<BR>
<B>סט,כג</B> יְהִֽי־שֻׁלְחָנָ֣ם לִפְנֵיהֶ֣ם לְפָ֑ח    וְלִשְׁלוֹמִ֥ים לְמוֹקֵֽשׁ׃<BR>
<B>סט,כד</B> תֶּחְשַׁ֣כְנָה עֵֽ֭ינֵיהֶם מֵֽרְא֑וֹת    וּ֝מָתְנֵיהֶ֗ם תָּמִ֥יד הַמְעַֽד׃<BR>
<B>סט,כה</B> שְׁפָךְ־עֲלֵיהֶ֥ם זַעְמֶ֑ךָ    וַֽחֲר֥וֹן אַ֝פְּךָ֗ יַשִּׂיגֵֽם׃<BR>
<B>סט,כו</B> תְּהִֽי־טִירָתָ֥ם נְשַׁמָּ֑ה    בְּ֝אָֽהֳלֵיהֶ֗ם אַל־יְהִ֥י יֹשֵֽׁב׃<BR>
<B>סט,כז</B> כִּֽי־אַתָּ֣ה אֲשֶׁר־הִכִּ֣יתָ רָדָ֑פוּ    וְאֶל־מַכְא֖וֹב חֲלָלֶ֣יךָ יְסַפֵּֽרוּ׃<BR>
<B>סט,כח</B> תְּֽנָה־עָ֭ו‍ֹן עַל־עֲו‍ֹנָ֑ם    וְאַל־יָ֝בֹ֗אוּ בְּצִדְקָתֶֽךָ׃<BR>
<B>סט,כט</B> יִ֭מָּח֥וּ מִסֵּ֣פֶר חַיִּ֑ים    וְעִ֥ם צַ֝דִּיקִ֗ים אַל־יִכָּתֵֽבוּ׃<BR>
<B>סט,ל</B> וַֽ֭אֲנִי עָנִ֣י וְכוֹאֵ֑ב    יְשׁוּעָֽתְךָ֖ אֱלֹהִ֣ים תְּשַׂגְּבֵֽנִי׃<BR>
<B>סט,לא</B> אֲהַֽלְלָ֣ה שֵׁם־אֱלֹהִ֣ים בְּשִׁ֑יר    וַֽאֲגַדְּלֶ֥נּוּ בְתוֹדָֽה׃<BR>
<B>סט,לב</B> וְתִיטַ֣ב לַֽ֭יהוָה מִשּׁ֥וֹר פָּ֗ר    מַקְרִ֥ן מַפְרִֽיס׃<BR>
<B>סט,לג</B> רָא֣וּ עֲנָוִ֣ים יִשְׂמָ֑חוּ    דֹּֽרְשֵׁ֥י אֱ֝לֹהִ֗ים וִיחִ֥י לְבַבְכֶֽם׃<BR>
<B>סט,לד</B> כִּֽי־שֹׁמֵ֣עַ אֶל־אֶבְיוֹנִ֣ים יְהוָ֑ה    וְאֶת־אֲ֝סִירָ֗יו לֹ֣א בָזָֽה׃<BR>
<B>סט,לה</B> יְֽ֭הַלְלוּהוּ שָׁמַ֣יִם וָאָ֑רֶץ    יַ֝מִּ֗ים וְֽכָל־רֹמֵ֥שׂ בָּֽם׃<BR>
<B>סט,לו</B> כִּ֤י אֱלֹהִ֨ים ׀ י֘וֹשִׁ֤יעַ צִיּ֗וֹן וְ֭יִבְנֶה עָרֵ֣י יְהוּדָ֑ה    וְיָ֥שְׁבוּ שָׁ֝֗ם וִֽירֵשֽׁוּהָ׃<BR>
<B>סט,לז</B> וְזֶ֣רַע עֲ֭בָדָיו יִנְחָל֑וּהָ    וְאֹֽהֲבֵ֥י שְׁ֝מ֗וֹ יִשְׁכְּנוּ־בָֽהּ׃</P>
<P><B>ע,א-ב</B> לַ֝מְנַצֵּ֗חַ לְדָוִ֥ד לְהַזְכִּֽיר׃   
אֱלֹהִ֥ים לְהַצִּילֵ֑נִי יְ֝הוָ֗ה לְעֶזְרָ֥תִי חֽוּשָׁה׃<BR>
<B>ע,ג</B> יֵבֹ֣שׁוּ וְיַחְפְּרוּ֮ מְבַקְשֵׁ֪י נַ֫פְשִׁ֥י    יִסֹּ֣גוּ אָ֭חוֹר וְיִכָּֽלְמ֑וּ חֲ֝פֵצֵ֗י רָֽעָתִֽי׃<BR>
<B>ע,ד</B> יָ֭שׁוּבוּ עַל־עֵ֣קֶב בָּשְׁתָּ֑ם    הָ֝אֹֽמְרִ֗ים הֶ֘אָ֥ח ׀ הֶאָֽח׃<BR>
<B>ע,ה</B> יָ֘שִׂ֤ישׂוּ וְיִשְׂמְח֨וּ ׀ בְּךָ֗    כָּֽל־מְבַ֫קְשֶׁ֥יךָ<BR>וְיֹֽאמְר֣וּ תָ֭מִיד יִגְדַּ֣ל אֱלֹהִ֑ים    אֹֽ֝הֲבֵ֗י יְשֽׁוּעָתֶֽךָ׃<BR>
<B>ע,ו</B> וַֽאֲנִ֤י ׀ עָנִ֣י וְאֶבְיוֹן֮    אֱלֹהִ֪ים חֽוּשָׁ֫ה לִּ֥י<BR>עֶזְרִ֣י וּמְפַלְטִ֣י אַ֑תָּה    יְ֝הוָ֗ה אַל־תְּאַחַֽר׃</P>
<P><B>עא,א</B> בְּךָֽ־יְהוָ֥ה חָסִ֑יתִי    אַל־אֵב֥וֹשָׁה לְעוֹלָֽם׃<BR>
<B>עא,ב</B> בְּצִדְקָֽתְךָ֗ תַּצִּילֵ֥נִי וּֽתְפַלְּטֵ֑נִי    הַטֵּֽה־אֵלַ֥י אָ֝זְנְךָ֗ וְהֽוֹשִׁיעֵֽנִי׃<BR>
<B>עא,ג</B> הֱיֵ֤ה לִ֨י ׀ לְצ֥וּר מָע֡וֹן לָב֗וֹא    תָּמִ֗יד צִוִּ֥יתָ לְהֽוֹשִׁיעֵ֑נִי<BR>כִּֽי־סַלְעִ֖י וּמְצֽוּדָתִ֣י    אָֽתָּה׃<BR>
<B>עא,ד</B> אֱֽלֹהַ֗י פַּ֭לְּטֵנִי מִיַּ֣ד רָשָׁ֑ע    מִכַּ֖ף מְעַוֵּ֣ל וְחוֹמֵֽץ׃<BR>
<B>עא,ה</B> כִּֽי־אַתָּ֥ה תִקְוָתִ֑י    אֲדֹנָ֥י יְ֝הוִ֗ה מִבְטַחִ֥י מִנְּעוּרָֽי׃<BR>
<B>עא,ו</B> עָלֶ֤יךָ ׀ נִסְמַ֬כְתִּי מִבֶּ֗טֶן מִמְּעֵ֣י אִ֭מִּי אַתָּ֣ה גוֹזִ֑י    בְּךָ֖ תְהִלָּתִ֣י תָמִֽיד׃<BR>
<B>עא,ז</B> כְּ֭מוֹפֵת הָיִ֣יתִי לְרַבִּ֑ים    וְ֝אַתָּ֗ה מַֽחֲסִי־עֹֽז׃<BR>
<B>עא,ח</B> יִמָּ֣לֵא פִ֭י תְּהִלָּתֶ֑ךָ    כָּל־הַ֝יּ֗וֹם תִּפְאַרְתֶּֽךָ׃<BR>
<B>עא,ט</B> אַֽל־תַּ֭שְׁלִיכֵנִי לְעֵ֣ת זִקְנָ֑ה    כִּכְל֥וֹת כֹּ֝חִ֗י אַֽל־תַּעַזְבֵֽנִי׃<BR>
<B>עא,י</B> כִּֽי־אָמְר֣וּ אֽוֹיְבַ֣י לִ֑י    וְשֹֽׁמְרֵ֥י נַ֝פְשִׁ֗י נֽוֹעֲצ֥וּ יַחְדָּֽו׃<BR>
<B>עא,יא</B> לֵ֭אמֹר אֱלֹהִ֣ים עֲזָב֑וֹ    רִֽדְפ֥וּ וְ֝תִפְשׂ֗וּהוּ כִּי־אֵ֥ין מַצִּֽיל׃<BR>
<B>עא,יב</B> אֱ֭לֹהִים אַל־תִּרְחַ֣ק מִמֶּ֑נִּי    אֱ֝לֹהַ֗י לְעֶזְרָ֥תִי חישה (חֽוּשָׁה)׃<BR>
<B>עא,יג</B> יֵבֹ֣שׁוּ יִכְלוּ֮ שֹֽׂטְנֵ֪י נַ֫פְשִׁ֥י    יַֽעֲט֣וּ חֶ֭רְפָּה וּכְלִמָּ֑ה מְ֝בַקְשֵׁ֗י רָֽעָתִֽי׃<BR>
<B>עא,יד</B> וַֽ֭אֲנִי תָּמִ֣יד אֲיַחֵ֑ל    וְ֝הֽוֹסַפְתִּ֗י עַל־כָּל־תְּהִלָּתֶֽךָ׃<BR>
<B>עא,טו</B> פִּ֤י ׀ יְסַפֵּ֬ר צִדְקָתֶ֗ךָ כָּל־הַיּ֥וֹם תְּשֽׁוּעָתֶ֑ךָ    כִּ֤י לֹ֖א יָדַ֣עְתִּי סְפֹרֽוֹת׃<BR>
<B>עא,טז</B> אָב֗וֹא בִּ֭גְבֻרוֹת אֲדֹנָ֣י יְהוִ֑ה    אַזְכִּ֖יר צִדְקָֽתְךָ֣ לְבַדֶּֽךָ׃<BR>
<B>עא,יז</B> אֱֽלֹהִ֗ים לִמַּדְתַּ֥נִי מִנְּעוּרָ֑י    וְעַד־הֵ֝֗נָּה אַגִּ֥יד נִפְלְאוֹתֶֽיךָ׃<BR>
<B>עא,יח</B> וְגַ֤ם עַד־זִקְנָ֨ה ׀ וְשֵׂיבָה֮    אֱלֹהִ֪ים אַֽל־תַּעַ֫זְבֵ֥נִי<BR>עַד־אַגִּ֣יד זְרֽוֹעֲךָ֣ לְד֑וֹר    לְכָל־יָ֝ב֗וֹא גְּבֽוּרָתֶֽךָ׃<BR>
<B>עא,יט</B> וְצִדְקָֽתְךָ֥ אֱלֹהִ֗ים    עַד־מָ֫ר֥וֹם<BR>אֲשֶׁר־עָשִׂ֥יתָ גְדֹל֑וֹת    אֱ֝לֹהִ֗ים מִ֣י כָמֽוֹךָ׃<BR>
<B>עא,כ</B> אֲשֶׁ֤ר הראיתנו (הִרְאִיתַ֨נִי ׀) צָר֥וֹת רַבּ֗וֹת    וְרָ֫ע֥וֹת<BR>תָּשׁ֥וּב תחינו (תְּחַיֵּ֑נִי)    וּֽמִתְּהֹמ֥וֹת הָ֝אָ֗רֶץ תָּשׁ֥וּב תַּֽעֲלֵֽנִי׃<BR>
<B>עא,כא</B> תֶּ֤רֶב ׀ גְּֽדֻלָּתִ֗י    וְתִסֹּ֥ב תְּֽנַחֲמֵֽנִי׃<BR>
<B>עא,כב</B> גַּם־אֲנִ֤י ׀ אֽוֹדְךָ֣ בִכְלִי־נֶבֶל֮    אֲמִתְּךָ֪ אֱלֹ֫הָ֥י<BR>אֲזַמְּרָ֣ה לְךָ֣ בְכִנּ֑וֹר    קְ֝ד֗וֹשׁ יִשְׂרָאֵֽל׃<BR>
<B>עא,כג</B> תְּרַנֵּ֣נָּה שְׂ֭פָתַי כִּ֣י אֲזַמְּרָה־לָּ֑ךְ    וְ֝נַפְשִׁ֗י אֲשֶׁ֣ר פָּדִֽיתָ׃<BR>
<B>עא,כד</B> גַּם־לְשׁוֹנִ֗י    כָּל־הַ֭יּוֹם תֶּהְגֶּ֣ה צִדְקָתֶ֑ךָ<BR>כִּי־בֹ֥שׁוּ כִֽי־חָ֝פְר֗וּ    מְבַקְשֵׁ֥י רָֽעָתִֽי׃</P>
<P><B>עב,א</B> לִשְׁלֹמֹ֨ה ׀    אֱֽלֹהִ֗ים מִ֭שְׁפָּטֶיךָ לְמֶ֣לֶךְ תֵּ֑ן וְצִדְקָֽתְךָ֥ לְבֶן־מֶֽלֶךְ׃<BR>
<B>עב,ב</B> יָדִ֣ין עַמְּךָ֣ בְצֶ֑דֶק    וַֽעֲנִיֶּ֥יךָ בְמִשְׁפָּֽט׃<BR>
<B>עב,ג</B> יִשְׂא֤וּ הָרִ֓ים שָׁ֘ל֥וֹם לָעָ֑ם    וּ֝גְבָע֗וֹת בִּצְדָקָֽה׃<BR>
<B>עב,ד</B> יִשְׁפֹּ֤ט ׀ עֲֽנִיֵּי־עָ֗ם י֭וֹשִׁיעַ לִבְנֵ֣י אֶבְי֑וֹן    וִ֖ידַכֵּ֣א עוֹשֵֽׁק׃<BR>
<B>עב,ה</B> יִֽירָא֥וּךָ עִם־שָׁ֑מֶשׁ    וְלִפְנֵ֥י יָ֝רֵ֗חַ דּ֣וֹר דּוֹרִֽים׃<BR>
<B>עב,ו</B> יֵ֭רֵד כְּמָטָ֣ר עַל־גֵּ֑ז    כִּ֝רְבִיבִ֗ים זַרְזִ֥יף אָֽרֶץ׃<BR>
<B>עב,ז</B> יִֽפְרַח־בְּיָמָ֥יו צַדִּ֑יק    וְרֹ֥ב שָׁ֝ל֗וֹם עַד־בְּלִ֥י יָרֵֽחַ׃<BR>
<B>עב,ח</B> וְ֭יֵרְדְּ מִיָּ֣ם עַד־יָ֑ם    וּ֝מִנָּהָ֗ר עַד־אַפְסֵי־אָֽרֶץ׃<BR>
<B>עב,ט</B> לְ֭פָנָיו יִכְרְע֣וּ צִיִּ֑ים    וְ֝אֹֽיְבָ֗יו עָפָ֥ר יְלַחֵֽכוּ׃<BR>
<B>עב,י</B> מַלְכֵ֬י תַרְשִׁ֣ישׁ וְ֭אִיִּים    מִנְחָ֣ה יָשִׁ֑יבוּ<BR>מַלְכֵ֥י שְׁבָ֥א וּ֝סְבָ֗א    אֶשְׁכָּ֥ר יַקְרִֽיבוּ׃<BR>
<B>עב,יא</B> וְיִשְׁתַּֽחֲווּ־ל֥וֹ כָל־מְלָכִ֑ים    כָּל־גּוֹיִ֥ם יַֽעַבְדֽוּהוּ׃<BR>
<B>עב,יב</B> כִּֽי־יַ֭צִּיל אֶבְי֣וֹן מְשַׁוֵּ֑עַ    וְ֝עָנִ֗י וְֽאֵין־עֹזֵ֥ר לֽוֹ׃<BR>
<B>עב,יג</B> יָ֭חֹס עַל־דַּ֣ל וְאֶבְי֑וֹן    וְנַפְשׁ֖וֹת אֶבְיוֹנִ֣ים יוֹשִֽׁיעַ׃<BR>
<B>עב,יד</B> מִתּ֣וֹךְ וּ֭מֵֽחָמָס יִגְאַ֣ל נַפְשָׁ֑ם    וְיֵיקַ֖ר דָּמָ֣ם בְּעֵינָֽיו׃<BR>
<B>עב,טו</B> וִיחִ֗י    וְיִתֶּן־לוֹ֮ מִזְּהַ֪ב שְׁ֫בָ֥א<BR>וְיִתְפַּלֵּ֣ל בַּֽעֲד֣וֹ תָמִ֑יד    כָּל־הַ֝יּ֗וֹם יְבָֽרְכֶֽנְהוּ׃<BR>
<B>עב,טז</B> יְהִ֤י פִסַּת־בַּ֨ר ׀ בָּאָרֶץ֮    בְּרֹ֪אשׁ הָ֫רִ֥ים<BR>יִרְעַ֣שׁ כַּלְּבָנ֣וֹן פִּרְי֑וֹ    וְיָצִ֥יצוּ מֵ֝עִ֗יר כְּעֵ֣שֶׂב הָאָֽרֶץ׃<BR>
<B>עב,יז</B> יְהִ֤י שְׁמ֨וֹ לְֽעוֹלָ֗ם    לִפְנֵי־שֶׁמֶשׁ֮ ינין (יִנּ֪וֹן) שְׁ֫מ֥וֹ<BR>וְיִתְבָּ֥רְכוּ ב֑וֹ    כָּל־גּוֹיִ֥ם יְאַשְּׁרֽוּהוּ׃<BR>
<B>עב,יח</B> בָּר֤וּךְ ׀ יְהוָ֣ה אֱ֭לֹהִים אֱלֹהֵ֣י יִשְׂרָאֵ֑ל    עֹשֵׂ֖ה נִפְלָא֣וֹת לְבַדּֽוֹ׃<BR>
<B>עב,יט</B> וּבָר֤וּךְ ׀ שֵׁ֥ם כְּבוֹד֗וֹ    לְע֫וֹלָ֥ם<BR>וְיִמָּלֵ֣א כְ֭בוֹדוֹ אֶת־כֹּ֥ל הָאָ֗רֶץ    אָ֘מֵ֥ן ׀ וְאָמֵֽן׃<BR>
<B>עב,כ</B> כָּלּ֥וּ תְפִלּ֑וֹת    דָּ֝וִ֗ד בֶּן־יִשָֽׁי׃</P>
<P><B>עג,א</B> מִזְמ֗וֹר לְאָ֫סָ֥ף<BR>אַ֤ךְ ט֖וֹב לְיִשְׂרָאֵ֥ל אֱלֹהִ֗ים    לְבָרֵ֥י לֵבָֽב׃<BR>
<B>עג,ב</B> וַֽאֲנִ֗י כִּ֭מְעַט נטוי (נָטָ֣יוּ) רַגְלָ֑י    כְּ֝אַ֗יִן שפכה (שֻׁפְּכ֥וּ) אֲשֻׁרָֽי׃<BR>
<B>עג,ג</B> כִּֽי־קִ֭נֵּאתִי בַּהֽוֹלְלִ֑ים    שְׁל֖וֹם רְשָׁעִ֣ים אֶרְאֶֽה׃<BR>
<B>עג,ד</B> כִּ֤י אֵ֖ין חַרְצֻבּ֥וֹת לְמוֹתָ֗ם    וּבָרִ֥יא אוּלָֽם׃<BR>
<B>עג,ה</B> בַּֽעֲמַ֣ל אֱנ֣וֹשׁ אֵינֵ֑מוֹ    וְעִם־אָ֝דָ֗ם לֹ֣א יְנֻגָּֽעוּ׃<BR>
<B>עג,ו</B> לָ֭כֵן עֲנָקַ֣תְמוֹ גַֽאֲוָ֑ה    יַֽעֲטָף־שִׁ֝֗ית חָמָ֥ס לָֽמוֹ׃<BR>
<B>עג,ז</B> יָ֭צָא מֵחֵ֣לֶב עֵינֵ֑מוֹ    עָֽ֝בְר֗וּ מַשְׂכִּיּ֥וֹת לֵבָֽב׃<BR>
<B>עג,ח</B> יָמִ֤יקוּ ׀ וִֽידַבְּר֣וּ בְרָ֣ע עֹ֑שֶׁק    מִמָּר֥וֹם יְדַבֵּֽרוּ׃<BR>
<B>עג,ט</B> שַׁתּ֣וּ בַשָּׁמַ֣יִם פִּיהֶ֑ם    וּ֝לְשׁוֹנָ֗ם תִּֽהֲלַ֥ךְ בָּאָֽרֶץ׃<BR>
<B>עג,י</B> לָכֵ֤ן ׀ ישיב (יָשׁ֣וּב) עַמּ֣וֹ הֲלֹ֑ם    וּמֵ֥י מָ֝לֵ֗א יִמָּ֥צוּ לָֽמוֹ׃<BR>
<B>עג,יא</B> וְֽאָמְר֗וּ אֵיכָ֥ה יָדַֽע־אֵ֑ל    וְיֵ֖שׁ דֵּעָ֣ה בְעֶלְיֽוֹן׃<BR>
<B>עג,יב</B> הִנֵּה־אֵ֥לֶּה רְשָׁעִ֑ים    וְשַׁלְוֵ֥י ע֝וֹלָ֗ם הִשְׂגּוּ־חָֽיִל׃<BR>
<B>עג,יג</B> אַךְ־רִ֭יק זִכִּ֣יתִי לְבָבִ֑י    וָֽאֶרְחַ֖ץ בְּנִקָּי֣וֹן כַּפָּֽי׃<BR>
<B>עג,יד</B> וָֽאֱהִ֣י נָ֭גוּעַ כָּל־הַיּ֑וֹם    וְ֝תֽוֹכַחְתִּ֗י לַבְּקָרִֽים׃<BR>
<B>עג,טו</B> אִם־אָ֭מַרְתִּי אֲסַפְּרָ֥ה כְמ֑וֹ    הִנֵּ֤ה ד֖וֹר בָּנֶ֣יךָ בָגָֽדְתִּי׃<BR>
<B>עג,טז</B> וָֽ֭אֲחַשְּׁבָה לָדַ֣עַת זֹ֑את    עָמָ֖ל היא (ה֣וּא) בְעֵינָֽי׃<BR>
<B>עג,יז</B> עַד־אָ֭בוֹא אֶל־מִקְדְּשֵׁי־אֵ֑ל    אָ֝בִ֗ינָה לְאַֽחֲרִיתָֽם׃<BR>
<B>עג,יח</B> אַ֣ךְ בַּֽ֭חֲלָקוֹת תָּשִׁ֣ית לָ֑מוֹ    הִ֝פַּלְתָּ֗ם לְמַשּׁוּאֽוֹת׃<BR>
<B>עג,יט</B> אֵ֤יךְ הָי֣וּ לְשַׁמָּ֣ה כְרָ֑גַע    סָ֥פוּ תַ֝֗מּוּ מִן־בַּלָּהֽוֹת׃<BR>
<B>עג,כ</B> כַּֽחֲל֥וֹם מֵֽהָקִ֑יץ    אֲ֝דֹנָ֗י בָּעִ֤יר ׀ צַלְמָ֬ם תִּבְזֶֽה׃<BR>
<B>עג,כא</B> כִּ֭י יִתְחַמֵּ֣ץ לְבָבִ֑י    וְ֝כִלְיוֹתַ֗י אֶשְׁתּוֹנָֽן׃<BR>
<B>עג,כב</B> וַֽאֲנִי־בַ֭עַר וְלֹ֣א אֵדָ֑ע    בְּ֝הֵמ֗וֹת הָיִ֥יתִי עִמָּֽךְ׃<BR>
<B>עג,כג</B> וַֽאֲנִ֣י תָמִ֣יד עִמָּ֑ךְ    אָ֝חַ֗זְתָּ בְּיַד־יְמִינִֽי׃<BR>
<B>עג,כד</B> בַּעֲצָֽתְךָ֥ תַנְחֵ֑נִי    וְ֝אַחַ֗ר כָּב֥וֹד תִּקָּחֵֽנִי׃<BR>
<B>עג,כה</B> מִי־לִ֥י בַשָּׁמָ֑יִם    וְ֝עִמְּךָ֗ לֹֽא־חָפַ֥צְתִּי בָאָֽרֶץ׃<BR>
<B>עג,כו</B> כָּלָ֥ה שְׁאֵרִ֗י וּלְבָ֫בִ֥י    צוּר־לְבָבִ֥י וְחֶלְקִ֗י אֱלֹהִ֥ים לְעוֹלָֽם׃<BR>
<B>עג,כז</B> כִּֽי־הִנֵּ֣ה רְחֵקֶ֣יךָ יֹאבֵ֑דוּ    הִ֝צְמַ֗תָּה כָּל־זוֹנֶ֥ה מִמֶּֽךָּ׃<BR>
<B>עג,כח</B> וַֽאֲנִ֤י ׀ קִ֥רְבַ֥ת אֱלֹהִ֗ים    לִ֫י ט֥וֹב<BR>שַׁתִּ֤י ׀ בַּֽאדֹנָ֣י יְהוִ֣ה מַחְסִ֑י    לְ֝סַפֵּ֗ר כָּל־מַלְאֲכוֹתֶֽיךָ׃</P>
<P><B>עד,א</B> מַשְׂכִּ֗יל לְאָ֫סָ֥ף<BR>לָמָ֣ה אֱ֭לֹהִים זָנַ֣חְתָּ לָנֶ֑צַח    יֶעְשַׁ֥ן אַ֝פְּךָ֗ בְּצֹ֣אן מַרְעִיתֶֽךָ׃<BR>
<B>עד,ב</B> זְכֹ֤ר עֲדָֽתְךָ֨ ׀ קָ֘נִ֤יתָ קֶּ֗דֶם    גָּ֭אַלְתָּ שֵׁ֣בֶט נַֽחֲלָתֶ֑ךָ<BR>הַר־צִ֝יּ֗וֹן    זֶ֤ה ׀ שָׁכַ֬נְתָּ בּֽוֹ׃<BR>
<B>עד,ג</B> הָרִ֣ימָה פְ֭עָמֶיךָ לְמַשֻּׁא֣וֹת נֶ֑צַח    כָּל־הֵרַ֖ע אוֹיֵ֣ב בַּקֹּֽדֶשׁ׃<BR>
<B>עד,ד</B> שָֽׁאֲג֣וּ צֹֽ֭רְרֶיךָ בְּקֶ֣רֶב מֽוֹעֲדֶ֑ךָ    שָׂ֖מוּ אֽוֹתֹתָ֣ם אֹתֽוֹת׃<BR>
<B>עד,ה</B> יִ֭וָּדַע כְּמֵבִ֣יא לְמָ֑עְלָה    בִּֽסְבָךְ־עֵ֝֗ץ קַרְדֻּמּֽוֹת׃<BR>
<B>עד,ו</B> ועת (וְ֭עַתָּה) פִּתּוּחֶ֣יהָ יָּ֑חַד    בְּכַשִּׁ֥יל וְ֝כֵֽילַפּ֗וֹת יַֽהֲלֹמֽוּן׃<BR>
<B>עד,ז</B> שִׁלְח֣וּ בָ֭אֵשׁ מִקְדָּשֶׁ֑ךָ    לָ֝אָ֗רֶץ חִלְּל֥וּ מִֽשְׁכַּן־שְׁמֶֽךָ׃<BR>
<B>עד,ח</B> אָֽמְר֣וּ בְ֭לִבָּם נִינָ֣ם יָ֑חַד    שָֽׂרְפ֖וּ כָל־מֽוֹעֲדֵי־אֵ֣ל בָּאָֽרֶץ׃<BR>
<B>עד,ט</B> אֽוֹתֹתֵ֗ינוּ לֹ֥א רָ֫אִ֥ינוּ    אֵֽין־ע֥וֹד נָבִ֑יא וְלֹֽא־אִ֝תָּ֗נוּ יֹדֵ֥עַ עַד־מָֽה׃<BR>
<B>עד,י</B> עַד־מָתַ֣י אֱ֭לֹהִים יְחָ֣רֶף צָ֑ר    יְנָ֘אֵ֤ץ אוֹיֵ֖ב שִׁמְךָ֣ לָנֶֽצַח׃<BR>
<B>עד,יא</B> לָ֤מָּה תָשִׁ֣יב יָֽ֭דְךָ וִֽימִינֶ֑ךָ    מִקֶּ֖רֶב חוקך (חֵֽיקְךָ֣) כַלֵּֽה׃<BR>
<B>עד,יב</B> וֵֽ֭אלֹהִים מַלְכִּ֣י מִקֶּ֑דֶם    פֹּעֵ֥ל יְ֝שׁוּע֗וֹת בְּקֶ֣רֶב הָאָֽרֶץ׃<BR>
<B>עד,יג</B> אַתָּ֤ה פוֹרַ֣רְתָּ בְעָזְּךָ֣ יָ֑ם    שִׁבַּ֖רְתָּ רָאשֵׁ֥י תַ֝נִּינִ֗ים עַל־הַמָּֽיִם׃<BR>
<B>עד,יד</B> אַתָּ֣ה רִ֭צַּצְתָּ רָאשֵׁ֣י לִוְיָתָ֑ן    תִּתְּנֶ֥נּוּ מַֽ֝אֲכָ֗ל לְעָ֣ם לְצִיִּֽים׃<BR>
<B>עד,טו</B> אַתָּ֣ה בָ֭קַעְתָּ מַעְיָ֣ן וָנָ֑חַל    אַתָּ֥ה ה֝וֹבַ֗שְׁתָּ נַֽהֲר֥וֹת אֵיתָֽן׃<BR>
<B>עד,טז</B> לְךָ֣ י֭וֹם אַף־לְךָ֥ לָ֑יְלָה    אַתָּ֥ה הֲ֝כִינ֗וֹתָ מָא֥וֹר וָשָֽׁמֶשׁ׃<BR>
<B>עד,יז</B> אַתָּ֣ה הִ֭צַּבְתָּ כָּל־גְּבוּל֣וֹת אָ֑רֶץ    קַ֥יִץ וָ֝חֹ֗רֶף אַתָּ֥ה יְצַרְתָּֽם׃<BR>
<B>עד,יח</B> זְכָר־זֹ֗את א֭וֹיֵב חֵרֵ֣ף ׀ יְהוָ֑ה    וְעַ֥ם נָ֝בָ֗ל נִֽאֲצ֥וּ שְׁמֶֽךָ׃<BR>
<B>עד,יט</B> אַל־תִּתֵּ֣ן לְ֭חַיַּת נֶ֣פֶשׁ תּוֹרֶ֑ךָ    חַיַּ֥ת עֲ֝נִיֶּ֗יךָ אַל־תִּשְׁכַּ֥ח לָנֶֽצַח׃<BR>
<B>עד,כ</B> הַבֵּ֥ט לַבְּרִ֑ית    כִּ֥י מָֽלְא֥וּ מַֽחֲשַׁכֵּי־אֶ֝֗רֶץ נְא֣וֹת חָמָֽס׃<BR>
<B>עד,כא</B> אַל־יָשֹׁ֣ב דַּ֣ךְ נִכְלָ֑ם    עָנִ֥י וְ֝אֶבְי֗וֹן יְֽהַלְל֥וּ שְׁמֶֽךָ׃<BR>
<B>עד,כב</B> קוּמָ֣ה אֱ֭לֹהִים רִיבָ֣ה רִיבֶ֑ךָ    זְכֹ֥ר חֶרְפָּֽתְךָ֥ מִנִּי־נָ֝בָ֗ל כָּל־הַיּֽוֹם׃<BR>
<B>עד,כג</B> אַל־תִּ֭שְׁכַּח ק֣וֹל צֹֽרְרֶ֑יךָ    שְׁא֥וֹן קָ֝מֶ֗יךָ עֹלֶ֥ה תָמִֽיד׃</P>
<P><B>עה,א</B> לַמְנַצֵּ֥חַ אַל־תַּשְׁחֵ֑ת מִזְמ֖וֹר לְאָסָ֣ף שִֽׁיר׃<BR>
<B>עה,ב</B> ה֘וֹדִ֤ינוּ לְּךָ֨ ׀ אֱֽלֹהִ֗ים ה֭וֹדִינוּ וְקָר֣וֹב שְׁמֶ֑ךָ    סִ֝פְּר֗וּ נִפְלְאוֹתֶֽיךָ׃<BR>
<B>עה,ג</B> כִּ֭י אֶקַּ֣ח מוֹעֵ֑ד    אֲ֝נִ֗י מֵֽישָׁרִ֥ים אֶשְׁפֹּֽט׃<BR>
<B>עה,ד</B> נְֽמֹגִ֗ים אֶ֥רֶץ וְכָל־יֹֽשְׁבֶ֑יהָ    אָֽנֹכִ֨י תִכַּ֖נְתִּי עַמּוּדֶ֣יהָ סֶּֽלָה׃<BR>
<B>עה,ה</B> אָמַ֣רְתִּי לַ֭הֽוֹלְלִים אַל־תָּהֹ֑לּוּ    וְ֝לָֽרְשָׁעִ֗ים אַל־תָּרִ֥ימוּ קָֽרֶן׃<BR>
<B>עה,ו</B> אַל־תָּרִ֣ימוּ לַמָּר֣וֹם קַרְנְכֶ֑ם    תְּדַבְּר֖וּ בְצַוָּ֣אר עָתָֽק׃<BR>
<B>עה,ז</B> כִּ֤י לֹ֣א מִ֭מּוֹצָא וּמִֽמַּעֲרָ֑ב    וְ֝לֹ֗א מִמִּדְבַּ֥ר הָרִֽים׃<BR>
<B>עה,ח</B> כִּֽי־אֱלֹהִ֥ים שֹׁפֵ֑ט    זֶ֥ה יַ֝שְׁפִּ֗יל וְזֶ֣ה יָרִֽים׃<BR>
<B>עה,ט</B> כִּ֤י כ֪וֹס בְּֽיַד־יְהוָ֡ה וְיַ֤יִן חָמַ֨ר ׀ מָ֥לֵא מֶסֶךְ֮    וַיַּגֵּ֪ר מִ֫זֶּ֥ה<BR>אַךְ־שְׁ֭מָרֶיהָ יִמְצ֣וּ יִשְׁתּ֑וּ    כֹּ֝֗ל רִשְׁעֵי־אָֽרֶץ׃<BR>
<B>עה,י</B> וַֽ֭אֲנִי אַגִּ֣יד לְעֹלָ֑ם    אֲ֝זַמְּרָ֗ה לֵֽאלֹהֵ֥י יַֽעֲקֹֽב׃<BR>
<B>עה,יא</B> וְכָל־קַרְנֵ֣י רְשָׁעִ֣ים אֲגַדֵּ֑עַ    תְּ֝רוֹמַ֗מְנָה קַֽרְנ֥וֹת צַדִּֽיק׃</P>
<P><B>עו,א</B> לַמְנַצֵּ֥חַ בִּנְגִינֹ֑ת מִזְמ֖וֹר לְאָסָ֣ף שִֽׁיר׃<BR>
<B>עו,ב</B> נוֹדָ֣ע בִּֽיהוּדָ֣ה אֱלֹהִ֑ים    בְּ֝יִשְׂרָאֵ֗ל גָּד֥וֹל שְׁמֽוֹ׃<BR>
<B>עו,ג</B> וַיְהִ֣י בְשָׁלֵ֣ם סוּכּ֑וֹ    וּמְע֖וֹנָת֣וֹ בְצִיּֽוֹן׃<BR>
<B>עו,ד</B> שָׁ֭מָּה שִׁבַּ֣ר רִשְׁפֵי־קָ֑שֶׁת    מָגֵ֬ן וְחֶ֖רֶב וּמִלְחָמָ֣ה סֶֽלָה׃<BR>
<B>עו,ה</B> נָ֭אוֹר אַתָּ֥ה אַדִּ֗יר    מֵֽהַרְרֵי־טָֽרֶף׃<BR>
<B>עו,ו</B> אֶשְׁתּֽוֹלְל֨וּ ׀ אַבִּ֣ירֵי לֵ֭ב    נָמ֣וּ שְׁנָתָ֑ם<BR>וְלֹֽא־מָצְא֖וּ כָל־אַנְשֵׁי־חַ֣יִל    יְדֵיהֶֽם׃<BR>
<B>עו,ז</B> מִ֭גַּעֲרָ֣תְךָ אֱלֹהֵ֣י יַֽעֲקֹ֑ב    נִ֝רְדָּ֗ם וְרֶ֣כֶב וָסֽוּס׃<BR>
<B>עו,ח</B> אַתָּ֤ה ׀ נ֥וֹרָא אַ֗תָּה וּמִֽי־יַעֲמֹ֥ד לְפָנֶ֗יךָ    מֵאָ֥ז אַפֶּֽךָ׃<BR>
<B>עו,ט</B> מִ֭שָּׁמַיִם הִשְׁמַ֣עְתָּ דִּ֑ין    אֶ֖רֶץ יָֽרְאָ֣ה וְשָׁקָֽטָה׃<BR>
<B>עו,י</B> בְּקוּם־לַמִּשְׁפָּ֥ט אֱלֹהִ֑ים    לְהוֹשִׁ֖יעַ כָּל־עַנְוֵי־אֶ֣רֶץ סֶֽלָה׃<BR>
<B>עו,יא</B> כִּֽי־חֲמַ֣ת אָדָ֣ם תּוֹדֶ֑ךָּ    שְׁאֵרִ֖ית חֵמֹ֣ת תַּחְגֹּֽר׃<BR>
<B>עו,יב</B> נִ֥דְר֣וּ וְשַׁלְּמוּ֮ לַֽיהוָ֪ה אֱֽלֹהֵ֫יכֶ֥ם    כָּל־סְבִיבָ֑יו יֹבִ֥ילוּ שַׁ֝֗י לַמּוֹרָֽא׃<BR>
<B>עו,יג</B> יִ֭בְצֹר ר֣וּחַ נְגִידִ֑ים    נ֝וֹרָ֗א לְמַלְכֵי־אָֽרֶץ׃</P>
<P><B>עז,א</B> לַמְנַצֵּ֥חַ עַֽל־ידיתון (יְדוּת֗וּן) לְאָסָ֥ף מִזְמֽוֹר׃<BR>
<B>עז,ב</B> קוֹלִ֣י אֶל־אֱלֹהִ֣ים וְאֶצְעָ֑קָה    קוֹלִ֥י אֶל־אֱ֝לֹהִ֗ים וְהַֽאֲזִ֥ין אֵלָֽי׃<BR>
<B>עז,ג</B> בְּי֥וֹם צָֽרָתִי֮    אֲדֹנָ֪י דָּ֫רָ֥שְׁתִּי<BR>יָדִ֤י ׀ לַ֣יְלָה נִ֭גְּרָה וְלֹ֣א תָפ֑וּג    מֵֽאֲנָ֖ה הִנָּחֵ֣ם נַפְשִֽׁי׃<BR>
<B>עז,ד</B> אֶזְכְּרָ֣ה אֱלֹהִ֣ים וְאֶֽהֱמָ֑יָה    אָשִׂ֓יחָה ׀ וְתִתְעַטֵּ֖ף רוּחִ֣י סֶֽלָה׃<BR>
<B>עז,ה</B> אָ֭חַזְתָּ שְׁמֻר֣וֹת עֵינָ֑י    נִ֝פְעַ֗מְתִּי וְלֹ֣א אֲדַבֵּֽר׃<BR>
<B>עז,ו</B> חִשַּׁ֣בְתִּי יָמִ֣ים מִקֶּ֑דֶם    שְׁ֝נ֗וֹת עֽוֹלָמִֽים׃<BR>
<B>עז,ז</B> אֶ֥זְכְּרָ֥ה נְגִֽינָתִ֗י בַּ֫לָּ֥יְלָה    עִם־לְבָבִ֥י אָשִׂ֑יחָה וַיְחַפֵּ֥שׂ רוּחִֽי׃<BR>
<B>עז,ח</B> הַֽ֭לְעוֹלָמִים יִזְנַ֥ח ׀ אֲדֹנָ֑י    וְלֹֽא־יֹסִ֖יף לִרְצ֣וֹת עֽוֹד׃<BR>
<B>עז,ט</B> הֶֽאָפֵ֣ס לָנֶ֣צַח חַסְדּ֑וֹ    גָּ֥מַר אֹ֝֗מֶר לְדֹ֣ר וָדֹֽר׃<BR>
<B>עז,י</B> הֲשָׁכַ֣ח חַנּ֣וֹת אֵ֑ל    אִם־קָפַ֥ץ בְּ֝אַ֗ף רַֽחֲמָ֥יו סֶֽלָה׃<BR>
<B>עז,יא</B> וָֽ֭אֹמַר חַלּ֣וֹתִי הִ֑יא    שְׁ֝נ֗וֹת יְמִ֣ין עֶלְיֽוֹן׃<BR>
<B>עז,יב</B> אזכיר (אֶזְכּ֥וֹר) מַֽעַלְלֵי־יָ֑הּ    כִּֽי־אֶזְכְּרָ֖ה מִקֶּ֣דֶם פִּלְאֶֽךָ׃<BR>
<B>עז,יג</B> וְהָגִ֥יתִי בְכָל־פָּֽעֳלֶ֑ךָ    וּֽבַעֲלִ֖ילוֹתֶ֣יךָ אָשִֽׂיחָה׃<BR>
<B>עז,יד</B> אֱ֭לֹהִים בַּקֹּ֣דֶשׁ דַּרְכֶּ֑ךָ    מִי־אֵ֥ל גָּ֝ד֗וֹל כֵּֽאלֹהִֽים׃<BR>
<B>עז,טו</B> אַתָּ֣ה הָ֭אֵל עֹ֣שֵׂה פֶ֑לֶא    הוֹדַ֖עְתָּ בָֽעַמִּ֣ים עֻזֶּֽךָ׃<BR>
<B>עז,טז</B> גָּאַ֣לְתָּ בִּזְר֣וֹעַ עַמֶּ֑ךָ    בְּנֵֽי־יַעֲקֹ֖ב וְיוֹסֵ֣ף סֶֽלָה׃<BR>
<B>עז,יז</B> רָ֘א֤וּךָ מַּ֨יִם ׀ אֱֽלֹהִ֗ים רָא֣וּךָ מַּ֣יִם יָחִ֑ילוּ    אַ֝֗ף יִרְגְּז֥וּ תְהֹמֽוֹת׃<BR>
<B>עז,יח</B> זֹ֤רְמוּ מַ֨יִם ׀ עָב֗וֹת ק֭וֹל נָֽתְנ֣וּ שְׁחָקִ֑ים    אַף־חֲ֝צָצֶ֗יךָ יִתְהַלָּֽכוּ׃<BR>
<B>עז,יט</B> ק֤וֹל רַֽעַמְךָ֨ ׀ בַּגַּלְגַּ֗ל הֵאִ֣ירוּ בְרָקִ֣ים תֵּבֵ֑ל    רָֽגְזָ֖ה וַתִּרְעַ֣שׁ הָאָֽרֶץ׃<BR>
<B>עז,כ</B> בַּיָּ֤ם דַּרְכֶּ֗ךָ ושביליך (וּֽ֭שְׁבִילְךָ) בְּמַ֣יִם רַבִּ֑ים    וְ֝עִקְּבוֹתֶ֗יךָ לֹ֣א נֹדָֽעוּ׃<BR>
<B>עז,כא</B> נָחִ֣יתָ כַצֹּ֣אן עַמֶּ֑ךָ    בְּֽיַד־מֹשֶׁ֥ה וְאַֽהֲרֹֽן׃</P>
<P><B>עח,א</B> מַשְׂכִּ֗יל לְאָ֫סָ֥ף<BR>הַֽאֲזִ֣ינָה עַ֭מִּי תּֽוֹרָתִ֑י    הַטּ֥וּ אָ֝זְנְכֶ֗ם לְאִמְרֵי־פִֽי׃<BR>
<B>עח,ב</B> אֶפְתְּחָ֣ה בְמָשָׁ֣ל פִּ֑י    אַבִּ֥יעָה חִ֝יד֗וֹת מִנִּי־קֶֽדֶם׃<BR>
<B>עח,ג</B> אֲשֶׁ֣ר שָׁ֭מַעְנוּ וַנֵּֽדָעֵ֑ם    וַֽ֝אֲבוֹתֵ֗ינוּ סִפְּרוּ־לָֽנוּ׃<BR>
<B>עח,ד</B> לֹ֤א נְכַחֵ֨ד ׀ מִבְּנֵיהֶ֗ם    לְד֥וֹר אַֽחֲר֗וֹן מְֽ֭סַפְּרִים תְּהִלּ֣וֹת יְהוָ֑ה<BR>וֶֽעֱזוּז֥וֹ וְ֝נִפְלְאֹתָ֗יו    אֲשֶׁ֣ר עָשָֽׂה׃<BR>
<B>עח,ה</B> וַיָּ֤קֶם עֵד֨וּת ׀ בְּֽיַעֲקֹ֗ב    וְתוֹרָה֮ שָׂ֤ם בְּיִשְׂרָ֫אֵ֥ל<BR>אֲשֶׁ֣ר צִ֭וָּה אֶת־אֲבוֹתֵ֑ינוּ    לְ֝הֽוֹדִיעָ֗ם לִבְנֵיהֶֽם׃<BR>
<B>עח,ו</B> לְמַ֤עַן יֵֽדְע֨וּ ׀ דּ֣וֹר אַֽ֭חֲרוֹן בָּנִ֣ים יִוָּלֵ֑דוּ    יָ֝קֻ֗מוּ וִֽיסַפְּר֥וּ לִבְנֵיהֶֽם׃<BR>
<B>עח,ז</B> וְיָשִׂ֥ימוּ בֵֽאלֹהִ֗ים כִּ֫סְלָ֥ם    וְלֹ֣א יִ֭שְׁכְּחוּ מַ֥עַלְלֵי־אֵ֑ל וּמִצְו‍ֹתָ֥יו יִנְצֹֽרוּ׃<BR>
<B>עח,ח</B> וְלֹ֤א יִֽהְי֨וּ ׀ כַּֽאֲבוֹתָ֗ם    דּוֹר֮ סוֹרֵ֪ר וּמֹ֫רֶ֥ה<BR>דּ֭וֹר לֹֽא־הֵכִ֣ין לִבּ֑וֹ    וְלֹֽא־נֶאֶמְנָ֖ה אֶת־אֵ֣ל רוּחֽוֹ׃<BR>
<B>עח,ט</B> בְּֽנֵי־אֶפְרַ֗יִם נֽוֹשְׁקֵ֥י רֽוֹמֵי־קָ֑שֶׁת    הָֽ֝פְכ֗וּ בְּי֣וֹם קְרָֽב׃<BR>
<B>עח,י</B> לֹ֣א שָֽׁ֭מְרוּ בְּרִ֣ית אֱלֹהִ֑ים    וּ֝בְתֽוֹרָת֗וֹ מֵֽאֲנ֥וּ לָלֶֽכֶת׃<BR>
<B>עח,יא</B> וַיִּשְׁכְּח֥וּ עֲלִֽילוֹתָ֑יו    וְ֝נִפְלְאוֹתָ֗יו אֲשֶׁ֣ר הֶרְאָֽם׃<BR>
<B>עח,יב</B> נֶ֣גֶד אֲ֭בוֹתָם עָ֣שָׂה פֶ֑לֶא    בְּאֶ֖רֶץ מִצְרַ֣יִם שְׂדֵה־צֹֽעַן׃<BR>
<B>עח,יג</B> בָּ֣קַע יָ֭ם וַיַּֽעֲבִירֵ֑ם    וַֽיַּצֶּב־מַ֥יִם כְּמוֹ־נֵֽד׃<BR>
<B>עח,יד</B> וַיַּנְחֵ֣ם בֶּֽעָנָ֣ן יוֹמָ֑ם    וְכָל־הַ֝לַּ֗יְלָה בְּא֣וֹר אֵֽשׁ׃<BR>
<B>עח,טו</B> יְבַקַּ֣ע צֻ֭רִים בַּמִּדְבָּ֑ר    וַ֝יַּ֗שְׁקְ כִּתְהֹמ֥וֹת רַבָּֽה׃<BR>
<B>עח,טז</B> וַיּוֹצִ֣א נֽוֹזְלִ֣ים מִסָּ֑לַע    וַיּ֖וֹרֶד כַּנְּהָר֣וֹת מָֽיִם׃<BR>
<B>עח,יז</B> וַיּוֹסִ֣יפוּ ע֭וֹד לַֽחֲטֹא־ל֑וֹ    לַֽמְר֥וֹת עֶ֝לְי֗וֹן בַּצִּיָּֽה׃<BR>
<B>עח,יח</B> וַיְנַסּוּ־אֵ֥ל בִּלְבָבָ֑ם    לִֽשְׁאָל־אֹ֥כֶל לְנַפְשָֽׁם׃<BR>
<B>עח,יט</B> וַֽיְדַבְּר֗וּ בֵּֽאלֹ֫הִ֥ים    אָֽ֭מְרוּ הֲי֣וּכַל אֵ֑ל לַֽעֲרֹ֥ךְ שֻׁ֝לְחָ֗ן בַּמִּדְבָּֽר׃<BR>
<B>עח,כ</B> הֵ֤ן הִכָּה־צ֨וּר ׀ וַיָּז֣וּבוּ מַיִם֮    וּנְחָלִ֪ים יִ֫שְׁטֹ֥פוּ<BR>הֲגַם־לֶ֭חֶם י֣וּכַל תֵּ֑ת    אִם־יָכִ֖ין שְׁאֵ֣ר לְעַמּֽוֹ׃<BR>
<B>עח,כא</B> לָכֵ֤ן ׀ שָׁמַ֥ע יְהוָ֗ה    וַֽיִּתְעַ֫בָּ֥ר<BR>וְ֭אֵשׁ נִשְּׂקָ֣ה בְיַֽעֲקֹ֑ב    וְגַם־אַ֝֗ף עָלָ֥ה בְיִשְׂרָאֵֽל׃<BR>
<B>עח,כב</B> כִּ֤י לֹ֣א הֶֽ֭אֱמִינוּ בֵּֽאלֹהִ֑ים    וְלֹ֥א בָֽ֝טְח֗וּ בִּישֽׁוּעָתֽוֹ׃<BR>
<B>עח,כג</B> וַיְצַ֣ו שְׁחָקִ֣ים מִמָּ֑עַל    וְדַלְתֵ֖י שָׁמַ֣יִם פָּתָֽח׃<BR>
<B>עח,כד</B> וַיַּמְטֵ֬ר עֲלֵיהֶ֣ם מָ֣ן לֶֽאֱכֹ֑ל    וּדְגַן־שָׁ֝מַ֗יִם נָ֣תַן לָֽמוֹ׃<BR>
<B>עח,כה</B> לֶ֣חֶם אַ֭בִּירִים אָ֣כַל אִ֑ישׁ    צֵידָ֬ה שָׁלַ֖ח לָהֶ֣ם לָשֹֽׂבַע׃<BR>
<B>עח,כו</B> יַסַּ֣ע קָ֭דִים בַּשָּׁמָ֑יִם    וַיְנַהֵ֖ג בְּעֻזּ֣וֹ תֵימָֽן׃<BR>
<B>עח,כז</B> וַיַּמְטֵ֬ר עֲלֵיהֶ֣ם כֶּֽעָפָ֣ר שְׁאֵ֑ר    וּֽכְח֥וֹל יַ֝מִּ֗ים ע֣וֹף כָּנָֽף׃<BR>
<B>עח,כח</B> וַ֭יַּפֵּל בְּקֶ֣רֶב מַֽחֲנֵ֑הוּ    סָ֝בִ֗יב לְמִשְׁכְּנֹתָֽיו׃<BR>
<B>עח,כט</B> וַיֹּֽאכְל֣וּ וַיִּשְׂבְּע֣וּ מְאֹ֑ד    וְ֝תַֽאֲוָתָ֗ם יָבִ֥א לָהֶֽם׃<BR>
<B>עח,ל</B> לֹא־זָ֥רוּ מִתַּֽאֲוָתָ֑ם    ע֝֗וֹד אָכְלָ֥ם בְּפִיהֶֽם׃<BR>
<B>עח,לא</B> וְאַ֤ף אֱלֹהִ֨ים ׀ עָ֘לָ֤ה בָהֶ֗ם    וַֽ֭יַּהֲרֹג בְּמִשְׁמַנֵּיהֶ֑ם<BR>וּבַֽחוּרֵ֖י יִשְׂרָאֵ֣ל    הִכְרִֽיעַ׃<BR>
<B>עח,לב</B> בְּכָל־זֹ֭את חָֽטְאוּ־ע֑וֹד    וְלֹֽא־הֶ֝אֱמִ֗ינוּ בְּנִפְלְאוֹתָֽיו׃<BR>
<B>עח,לג</B> וַיְכַל־בַּהֶ֥בֶל יְמֵיהֶ֑ם    וּ֝שְׁנוֹתָ֗ם בַּבֶּֽהָלָֽה׃<BR>
<B>עח,לד</B> אִם־הֲרָגָ֥ם וּדְרָשׁ֑וּהוּ    וְ֝שָׁ֗בוּ וְשִֽׁחֲרוּ־אֵֽל׃<BR>
<B>עח,לה</B> וַֽ֭יִּזְכְּרוּ כִּֽי־אֱלֹהִ֣ים צוּרָ֑ם    וְאֵ֥ל עֶ֝לְי֗וֹן גֹּֽאֲלָֽם׃<BR>
<B>עח,לו</B> וַיְפַתּ֥וּהוּ בְּפִיהֶ֑ם    וּ֝בִלְשׁוֹנָ֗ם יְכַזְּבוּ־לֽוֹ׃<BR>
<B>עח,לז</B> וְ֭לִבָּם לֹֽא־נָכ֣וֹן עִמּ֑וֹ    וְלֹ֥א נֶֽ֝אֶמְנ֗וּ בִּבְרִיתֽוֹ׃<BR>
<B>עח,לח</B> וְה֤וּא רַח֨וּם ׀ יְכַפֵּ֥ר עָו‍ֹן֮    וְֽלֹא־יַֽ֫שְׁחִ֥ית<BR>וְ֭הִרְבָּה לְהָשִׁ֣יב אַפּ֑וֹ    וְלֹֽא־יָ֝עִ֗יר כָּל־חֲמָתֽוֹ׃<BR>
<B>עח,לט</B> וַ֭יִּזְכֹּר כִּֽי־בָשָׂ֣ר הֵ֑מָּה    ר֥וּחַ ה֝וֹלֵ֗ךְ וְלֹ֣א יָשֽׁוּב׃<BR>
<B>עח,מ</B> כַּ֭מָּה יַמְר֣וּהוּ בַמִּדְבָּ֑ר    יַֽ֝עֲצִיב֗וּהוּ בִּֽישִׁימֽוֹן׃<BR>
<B>עח,מא</B> וַיָּשׁ֣וּבוּ וַיְנַסּ֣וּ אֵ֑ל    וּקְד֖וֹשׁ יִשְׂרָאֵ֣ל הִתְוֽוּ׃<BR>
<B>עח,מב</B> לֹֽא־זָכְר֥וּ אֶת־יָד֑וֹ    י֝֗וֹם אֲֽשֶׁר־פָּדָ֥ם מִנִּי־צָֽר׃<BR>
<B>עח,מג</B> אֲשֶׁר־שָׂ֣ם בְּ֭מִצְרַיִם אֹֽתוֹתָ֑יו    וּ֝מֽוֹפְתָ֗יו בִּשְׂדֵה־צֹֽעַן׃<BR>
<B>עח,מד</B> וַיַּֽהֲפֹ֣ךְ לְ֭דָם יְאֹֽרֵיהֶ֑ם    וְ֝נֹֽזְלֵיהֶ֗ם בַּל־יִשְׁתָּיֽוּן׃<BR>
<B>עח,מה</B> יְשַׁלַּ֬ח בָּהֶ֣ם עָ֭רֹב וַיֹּֽאכְלֵ֑ם    וּ֝צְפַרְדֵּ֗עַ וַתַּשְׁחִיתֵֽם׃<BR>
<B>עח,מו</B> וַיִּתֵּ֣ן לֶֽחָסִ֣יל יְבוּלָ֑ם    וִֽ֝יגִיעָ֗ם לָֽאַרְבֶּֽה׃<BR>
<B>עח,מז</B> יַֽהֲרֹ֣ג בַּבָּרָ֣ד גַּפְנָ֑ם    וְ֝שִׁקְמוֹתָ֗ם בַּֽחֲנָמַֽל׃<BR>
<B>עח,מח</B> וַיַּסְגֵּ֣ר לַבָּרָ֣ד בְּעִירָ֑ם    וּ֝מִקְנֵיהֶ֗ם לָֽרְשָׁפִֽים׃<BR>
<B>עח,מט</B> יְשַׁלַּח־בָּ֨ם ׀ חֲר֬וֹן אַפּ֗וֹ עֶבְרָ֣ה וָזַ֣עַם וְצָרָ֑ה    מִ֝שְׁלַ֗חַת מַלְאֲכֵ֥י רָעִֽים׃<BR>
<B>עח,נ</B> יְפַלֵּ֥ס נָתִ֗יב לְאַ֫פּ֥וֹ    לֹֽא־חָשַׂ֣ךְ מִמָּ֣וֶת נַפְשָׁ֑ם וְ֝חַיָּתָ֗ם לַדֶּ֥בֶר הִסְגִּֽיר׃<BR>
<B>עח,נא</B> וַיַּ֣ךְ כָּל־בְּכ֣וֹר בְּמִצְרָ֑יִם    רֵאשִׁ֥ית א֝וֹנִ֗ים בְּאָֽהֳלֵי־חָֽם׃<BR>
<B>עח,נב</B> וַיַּסַּ֣ע כַּצֹּ֣אן עַמּ֑וֹ    וַֽיְנַהֲגֵ֥ם כַּ֝עֵ֗דֶר בַּמִּדְבָּֽר׃<BR>
<B>עח,נג</B> וַיַּנְחֵ֣ם לָ֭בֶטַח וְלֹ֣א פָחָ֑דוּ    וְאֶת־אֽ֝וֹיְבֵיהֶ֗ם כִּסָּ֥ה הַיָּֽם׃<BR>
<B>עח,נד</B> וַ֭יְבִיאֵם אֶל־גְּב֣וּל קָדְשׁ֑וֹ    הַר־זֶ֝֗ה קָֽנְתָ֥ה יְמִינֽוֹ׃<BR>
<B>עח,נה</B> וַיְגָ֤רֶשׁ מִפְּנֵיהֶ֨ם ׀ גּוֹיִ֗ם    וַֽ֭יַּפִּילֵם בְּחֶ֣בֶל נַֽחֲלָ֑ה<BR>וַיַּשְׁכֵּ֥ן בְּ֝אָֽהֳלֵיהֶ֗ם    שִׁבְטֵ֥י יִשְׂרָאֵֽל׃<BR>
<B>עח,נו</B> וַיְנַסּ֣וּ וַ֭יַּמְרוּ אֶת־אֱלֹהִ֣ים עֶלְי֑וֹן    וְ֝עֵֽדוֹתָ֗יו לֹ֣א שָׁמָֽרוּ׃<BR>
<B>עח,נז</B> וַיִּסֹּ֣גוּ וַֽ֭יִּבְגְּדוּ כַּֽאֲבוֹתָ֑ם    נֶ֝הְפְּכ֗וּ כְּקֶ֣שֶׁת רְמִיָּֽה׃<BR>
<B>עח,נח</B> וַיַּכְעִיס֥וּהוּ בְּבָֽמוֹתָ֑ם    וּ֝בִפְסִֽילֵיהֶ֗ם יַקְנִיאֽוּהוּ׃<BR>
<B>עח,נט</B> שָׁמַ֣ע אֱ֭לֹהִים וַֽיִּתְעַבָּ֑ר    וַיִּמְאַ֥ס מְ֝אֹ֗ד בְּיִשְׂרָאֵֽל׃<BR>
<B>עח,ס</B> וַ֭יִּטֹּשׁ מִשְׁכַּ֣ן שִׁל֑וֹ    אֹ֝֗הֶל שִׁכֵּ֥ן בָּֽאָדָֽם׃<BR>
<B>עח,סא</B> וַיִּתֵּ֣ן לַשְּׁבִ֣י עֻזּ֑וֹ    וְֽתִפְאַרְתּ֥וֹ בְיַד־צָֽר׃<BR>
<B>עח,סב</B> וַיַּסְגֵּ֣ר לַחֶ֣רֶב עַמּ֑וֹ    וּ֝בְנַֽחֲלָת֗וֹ הִתְעַבָּֽר׃<BR>
<B>עח,סג</B> בַּֽחוּרָ֥יו אָֽכְלָה־אֵ֑שׁ    וּ֝בְתֽוּלֹתָ֗יו לֹ֣א הוּלָּֽלוּ׃<BR>
<B>עח,סד</B> כֹּֽ֭הֲנָיו בַּחֶ֣רֶב נָפָ֑לוּ    וְ֝אַלְמְנֹתָ֗יו לֹ֣א תִבְכֶּֽינָה׃<BR>
<B>עח,סה</B> וַיִּקַ֖ץ כְּיָשֵׁ֥ן ׀ אֲדֹנָ֑י    כְּ֝גִבּ֗וֹר מִתְרוֹנֵ֥ן מִיָּֽיִן׃<BR>
<B>עח,סו</B> וַיַּךְ־צָרָ֥יו אָח֑וֹר    חֶרְפַּ֥ת ע֝וֹלָ֗ם נָ֣תַן לָֽמוֹ׃<BR>
<B>עח,סז</B> וַ֭יִּמְאַס בְּאֹ֣הֶל יוֹסֵ֑ף    וּֽבְשֵׁ֥בֶט אֶ֝פְרַ֗יִם לֹ֣א בָחָֽר׃<BR>
<B>עח,סח</B> וַ֭יִּבְחַר אֶת־שֵׁ֣בֶט יְהוּדָ֑ה    אֶֽת־הַ֥ר צִ֝יּ֗וֹן אֲשֶׁ֣ר אָהֵֽב׃<BR>
<B>עח,סט</B> וַיִּ֣בֶן כְּמֽוֹ־רָ֭מִים מִקְדָּשׁ֑וֹ    כְּ֝אֶ֗רֶץ יְסָדָ֥הּ לְעוֹלָֽם׃<BR>
<B>עח,ע</B> וַ֭יִּבְחַר בְּדָוִ֣ד עַבְדּ֑וֹ    וַ֝יִּקָּחֵ֗הוּ מִֽמִּכְלְאֹ֥ת צֹֽאן׃<BR>
<B>עח,עא</B> מֵֽאַחַ֥ר עָל֗וֹת הֱ֫בִיא֥וֹ    לִ֭רְעוֹת בְּיַֽעֲקֹ֣ב עַמּ֑וֹ וּ֝בְיִשְׂרָאֵ֗ל נַֽחֲלָתֽוֹ׃<BR>
<B>עח,עב</B> וַ֭יִּרְעֵם כְּתֹ֣ם לְבָב֑וֹ    וּבִתְבוּנ֖וֹת כַּפָּ֣יו יַנְחֵֽם׃</P>
<P><B>עט,א</B> מִזְמ֗וֹר לְאָ֫סָ֥ף<BR>אֱֽלֹהִ֡ים בָּ֤אוּ גוֹיִ֨ם ׀ בְּֽנַחֲלָתֶ֗ךָ    טִ֭מְּאוּ אֶת־הֵיכַ֣ל קָדְשֶׁ֑ךָ<BR>שָׂ֖מוּ אֶת־יְרֽוּשָׁלִַ֣ם    לְעִיִּֽים׃<BR>
<B>עט,ב</B> נָֽתְנ֡וּ אֶת־נִבְלַ֬ת עֲבָדֶ֗יךָ    מַֽ֭אֲכָל לְע֣וֹף הַשָּׁמָ֑יִם<BR>בְּשַׂ֥ר חֲ֝סִידֶ֗יךָ    לְחַיְתוֹ־אָֽרֶץ׃<BR>
<B>עט,ג</B> שָֽׁפְכ֬וּ דָמָ֨ם ׀ כַּמַּ֗יִם סְֽבִ֘יב֤וֹת יְֽרוּשָׁלִָ֗ם    וְאֵ֣ין קוֹבֵֽר׃<BR>
<B>עט,ד</B> הָיִ֣ינוּ חֶ֭רְפָּה לִשְׁכֵנֵ֑ינוּ    לַ֥עַג וָ֝קֶ֗לֶס לִסְבִֽיבוֹתֵֽינוּ׃<BR>
<B>עט,ה</B> עַד־מָ֣ה יְ֭הוָה תֶּֽאֱנַ֣ף לָנֶ֑צַח    תִּבְעַ֥ר כְּמוֹ־אֵ֝֗שׁ קִנְאָתֶֽךָ׃<BR>
<B>עט,ו</B> שְׁפֹ֤ךְ חֲמָֽתְךָ֗    אֶֽל־הַגּוֹיִם֮ אֲשֶׁ֪ר לֹֽא־יְדָ֫ע֥וּךָ<BR>וְעַ֥ל מַמְלָכ֑וֹת    אֲשֶׁ֥ר בְּ֝שִׁמְךָ֗ לֹ֣א קָרָֽאוּ׃<BR>
<B>עט,ז</B> כִּ֭י אָכַ֣ל אֶֽת־יַעֲקֹ֑ב    וְֽאֶת־נָוֵ֥הוּ הֵשַֽׁמּוּ׃<BR>
<B>עט,ח</B> אַֽל־תִּזְכָּר־לָנוּ֮    עֲו‍ֹנֹ֪ת רִאשֹׁ֫נִ֥ים<BR>מַ֭הֵר יְקַדְּמ֣וּנוּ רַֽחֲמֶ֑יךָ    כִּ֖י דַלּ֣וֹנוּ מְאֹֽד׃<BR>
<B>עט,ט</B> עָזְרֵ֤נוּ ׀ אֱלֹ֘הֵ֤י יִשְׁעֵ֗נוּ    עַֽל־דְּבַ֥ר כְּבֽוֹד־שְׁמֶ֑ךָ<BR>וְהַצִּילֵ֥נוּ וְכַפֵּ֥ר עַל־חַ֝טֹּאתֵ֗ינוּ    לְמַ֣עַן שְׁמֶֽךָ׃<BR>
<B>עט,י</B> לָ֤מָּה ׀ יֹֽאמְר֣וּ הַגּוֹיִם֮    אַיֵּ֪ה אֱֽלֹהֵ֫יהֶ֥ם<BR>יִוָּדַ֣ע בַּגֹּיִ֣ים לְעֵינֵ֑ינוּ    נִ֝קְמַ֗ת דַּֽם־עֲבָדֶ֥יךָ הַשָּׁפֽוּךְ׃<BR>
<B>עט,יא</B> תָּ֤ב֣וֹא לְפָנֶיךָ֮ אֶנְקַ֪ת אָ֫סִ֥יר    כְּגֹ֥דֶל זְרֽוֹעֲךָ֑ ה֝וֹתֵ֗ר בְּנֵ֣י תְמוּתָֽה׃<BR>
<B>עט,יב</B> וְהָ֘שֵׁ֤ב לִשְׁכֵנֵ֣ינוּ שִׁ֭בְעָתַיִם    אֶל־חֵיקָ֑ם<BR>חֶרְפָּ֘תָ֤ם אֲשֶׁ֖ר חֵֽרְפ֣וּךָ    אֲדֹנָֽי׃<BR>
<B>עט,יג</B> וַֽאֲנַ֤חְנוּ עַמְּךָ֨ ׀ וְצֹ֥אן מַרְעִיתֶךָ֮    נ֤וֹדֶ֥ה לְּךָ֗ לְע֫וֹלָ֥ם<BR>לְד֥וֹר וָדֹ֑ר    נְ֝סַפֵּ֗ר תְּהִלָּתֶֽךָ׃</P>
<P><B>פ,א</B> לַמְנַצֵּ֥חַ אֶל־שֹֽׁשַׁנִּ֑ים    עֵד֖וּת לְאָסָ֣ף מִזְמֽוֹר׃<BR>
<B>פ,ב</B> רֹ֘עֵ֤ה יִשְׂרָאֵ֨ל ׀ הַֽאֲזִ֗ינָה    נֹהֵ֣ג כַּצֹּ֣אן יוֹסֵ֑ף<BR>יֹשֵׁ֖ב הַכְּרוּבִ֣ים    הוֹפִֽיעָה׃<BR>
<B>פ,ג</B> לִפְנֵ֤י אֶפְרַ֨יִם ׀ וּבִנְיָ֘מִ֤ן וּמְנַשֶּׁ֗ה    עֽוֹרְרָ֥ה אֶת־גְּבֽוּרָתֶ֑ךָ<BR>וּלְכָ֖ה לִֽישֻׁעָ֣תָה    לָּֽנוּ׃<BR>
<B>פ,ד</B> אֱלֹהִ֥ים הֲשִׁיבֵ֑נוּ    וְהָאֵ֥ר פָּ֝נֶ֗יךָ וְנִוָּשֵֽׁעָה׃<BR>
<B>פ,ה</B> יְהוָ֣ה אֱלֹהִ֣ים צְבָא֑וֹת    עַד־מָתַ֥י עָ֝שַׁ֗נְתָּ בִּתְפִלַּ֥ת עַמֶּֽךָ׃<BR>
<B>פ,ו</B> הֶֽ֭אֱכַלְתָּם לֶ֣חֶם דִּמְעָ֑ה    וַ֝תַּשְׁקֵ֗מוֹ בִּדְמָע֥וֹת שָׁלִֽישׁ׃<BR>
<B>פ,ז</B> תְּשִׂימֵ֣נוּ מָ֭דוֹן לִשְׁכֵנֵ֑ינוּ    וְ֝אֹֽיְבֵ֗ינוּ יִלְעֲגוּ־לָֽמוֹ׃<BR>
<B>פ,ח</B> אֱלֹהִ֣ים צְבָא֣וֹת הֲשִׁיבֵ֑נוּ    וְהָאֵ֥ר פָּ֝נֶ֗יךָ וְנִוָּשֵֽׁעָה׃<BR>
<B>פ,ט</B> גֶּ֭פֶן מִמִּצְרַ֣יִם תַּסִּ֑יעַ    תְּגָרֵ֥שׁ גּ֝וֹיִ֗ם וַתִּטָּעֶֽהָ׃<BR>
<B>פ,י</B> פִּנִּ֥יתָ לְפָנֶ֑יהָ    וַתַּשְׁרֵ֥שׁ שָֽׁ֝רָשֶׁ֗יהָ וַתְּמַלֵּא־אָֽרֶץ׃<BR>
<B>פ,יא</B> כָּסּ֣וּ הָרִ֣ים צִלָּ֑הּ    וַֽ֝עֲנָפֶ֗יהָ אַֽרְזֵי־אֵֽל׃<BR>
<B>פ,יב</B> תְּשַׁלַּ֣ח קְצִירֶ֣הָ עַד־יָ֑ם    וְאֶל־נָ֝הָ֗ר יֽוֹנְקוֹתֶֽיהָ׃<BR>
<B>פ,יג</B> לָ֭מָּה פָּרַ֣צְתָּ גְדֵרֶ֑יהָ    וְ֝אָר֗וּהָ כָּל־עֹ֥בְרֵי דָֽרֶךְ׃<BR>
<B>פ,יד</B> יְכַרְסְמֶ֣נָּֽה חֲזִ֣יר מִיָּ֑<SUP>עַ</SUP>ר    וְזִ֖יז שָׂדַ֣י יִרְעֶֽנָּה׃<BR>
<B>פ,טו</B> אֱלֹהִ֣ים צְבָאוֹת֮    שֽׁ֫וּב נָ֥א<BR>הַבֵּ֣ט מִשָּׁמַ֣יִם וּרְאֵ֑ה    וּ֝פְקֹ֗ד גֶּ֣פֶן זֹֽאת׃<BR>
<B>פ,טז</B> וְ֭<BIG>כַ</BIG>נָּה אֲשֶׁר־נָֽטְעָ֣ה יְמִינֶ֑ךָ    וְעַל־בֵּ֝֗ן אִמַּ֥צְתָּה לָּֽךְ׃<BR>
<B>פ,יז</B> שְׂרֻפָ֣ה בָאֵ֣שׁ כְּסוּחָ֑ה    מִגַּֽעֲרַ֖ת פָּנֶ֣יךָ יֹאבֵֽדוּ׃<BR>
<B>פ,יח</B> תְּֽהִי־יָ֭דְךָ עַל־אִ֣ישׁ יְמִינֶ֑ךָ    עַל־בֶּן־אָ֝דָ֗ם אִמַּ֥צְתָּ לָּֽךְ׃<BR>
<B>פ,יט</B> וְלֹֽא־נָס֥וֹג מִמֶּ֑ךָּ    תְּ֝חַיֵּ֗נוּ וּבְשִׁמְךָ֥ נִקְרָֽא׃<BR>
<B>פ,כ</B> יְה֘וָ֤ה אֱלֹהִ֣ים צְבָא֣וֹת הֲשִׁיבֵ֑נוּ    הָאֵ֥ר פָּ֝נֶ֗יךָ וְנִוָּשֵֽׁעָה׃</P>
<P><B>פא,א</B> לַמְנַצֵּ֬חַ ׀ עַֽל־הַגִּתִּ֬ית לְאָסָֽף׃<BR>
<B>פא,ב</B> הַ֭רְנִינוּ לֵֽאלֹהִ֣ים עוּזֵּ֑נוּ    הָ֝רִ֗יעוּ לֵֽאלֹהֵ֥י יַֽעֲקֹֽב׃<BR>
<B>פא,ג</B> שְֽׂאוּ־זִ֭מְרָה וּתְנוּ־תֹ֑ף    כִּנּ֖וֹר נָעִ֣ים עִם־נָֽבֶל׃<BR>
<B>פא,ד</B> תִּקְע֣וּ בַחֹ֣דֶשׁ שׁוֹפָ֑ר    בַּ֝כֵּ֗סֶה לְי֣וֹם חַגֵּֽנוּ׃<BR>
<B>פא,ה</B> כִּ֤י חֹ֣ק לְיִשְׂרָאֵ֣ל ה֑וּא    מִ֝שְׁפָּ֗ט לֵֽאלֹהֵ֥י יַֽעֲקֹֽב׃<BR>
<B>פא,ו</B> עֵ֤דוּת ׀ בִּֽיה֘וֹסֵ֤ף שָׂמ֗וֹ    בְּ֭צֵאתוֹ עַל־אֶ֣רֶץ מִצְרָ֑יִם<BR>שְׂפַ֖ת לֹֽא־יָדַ֣עְתִּי    אֶשְׁמָֽע׃<BR>
<B>פא,ז</B> הֲסִיר֣וֹתִי מִסֵּ֣בֶל שִׁכְמ֑וֹ    כַּ֝פָּ֗יו מִדּ֥וּד תַּֽעֲבֹֽרְנָה׃<BR>
<B>פא,ח</B> בַּצָּרָ֥ה קָרָ֗אתָ    וָֽאֲחַ֫לְּצֶ֥ךָּ<BR>אֶֽ֭עֶנְךָ בְּסֵ֣תֶר רַ֑עַם    אֶבְחָֽנְךָ֨ עַל־מֵ֖י מְרִיבָ֣ה סֶֽלָה׃<BR>
<B>פא,ט</B> שְׁמַ֣ע עַ֭מִּי וְאָעִ֣ידָה בָּ֑ךְ    יִ֝שְׂרָאֵ֗ל אִם־תִּֽשְׁמַֽע־לִֽי׃<BR>
<B>פא,י</B> לֹֽא־יִהְיֶ֣ה בְ֭ךָ אֵ֣ל זָ֑ר    וְלֹ֥א תִ֝שְׁתַּֽחֲוֶ֗ה לְאֵ֣ל נֵכָֽר׃<BR>
<B>פא,יא</B> אָֽנֹכִ֨י ׀ יְה֘וָ֤ה אֱלֹהֶ֗יךָ    הַֽ֭מַּעַלְךָ מֵאֶ֣רֶץ מִצְרָ֑יִם<BR>הַרְחֶב־פִּ֝֗יךָ    וַֽאֲמַלְאֵֽהוּ׃<BR>
<B>פא,יב</B> וְלֹֽא־שָׁמַ֣ע עַמִּ֣י לְקוֹלִ֑י    וְ֝יִשְׂרָאֵ֗ל לֹא־אָ֥בָה לִֽי׃<BR>
<B>פא,יג</B> וָֽ֭אֲשַׁלְּחֵהוּ בִּשְׁרִיר֣וּת לִבָּ֑ם    יֵֽ֝לְכ֗וּ בְּֽמוֹעֲצ֖וֹתֵיהֶֽם׃<BR>
<B>פא,יד</B> ל֗וּ עַ֭מִּי שֹׁמֵ֣עַֽ לִ֑י    יִ֝שְׂרָאֵ֗ל בִּדְרָכַ֥י יְהַלֵּֽכוּ׃<BR>
<B>פא,טו</B> כִּ֭מְעַט אֽוֹיְבֵיהֶ֣ם אַכְנִ֑יעַ    וְעַ֥ל צָֽ֝רֵיהֶ֗ם אָשִׁ֥יב יָדִֽי׃<BR>
<B>פא,טז</B> מְשַׂנְאֵ֣י יְ֭הוָה יְכַֽחֲשׁוּ־ל֑וֹ    וִיהִ֖י עִתָּ֣ם לְעוֹלָֽם׃<BR>
<B>פא,יז</B> וַֽ֭יַּאֲכִילֵהוּ מֵחֵ֣לֶב חִטָּ֑ה    וּ֝מִצּ֗וּר דְּבַ֣שׁ אַשְׂבִּיעֶֽךָ׃</P>
<P><B>פב,א</B> מִזְמ֗וֹר לְאָ֫סָ֥ף<BR>אֱֽלֹהִ֗ים נִצָּ֥ב בַּֽעֲדַת־אֵ֑ל    בְּקֶ֖רֶב אֱלֹהִ֣ים יִשְׁפֹּֽט׃<BR>
<B>פב,ב</B> עַד־מָתַ֥י תִּשְׁפְּטוּ־עָ֑וֶל    וּפְנֵ֥י רְ֝שָׁעִ֗ים תִּשְׂאוּ־סֶֽלָה׃<BR>
<B>פב,ג</B> שִׁפְטוּ־דַ֥ל וְיָת֑וֹם    עָנִ֖י וָרָ֣שׁ הַצְדִּֽיקוּ׃<BR>
<B>פב,ד</B> פַּלְּטוּ־דַ֥ל וְאֶבְי֑וֹן    מִיַּ֖ד רְשָׁעִ֣ים הַצִּֽילוּ׃<BR>
<B>פב,ה</B> לֹ֤א יָֽדְע֨וּ ׀ וְלֹ֥א יָבִ֗ינוּ    בַּֽחֲשֵׁכָ֥ה יִתְהַלָּ֑כוּ<BR>יִ֝מּ֗וֹטוּ    כָּל־מ֥וֹסְדֵי אָֽרֶץ׃<BR>
<B>פב,ו</B> אֲֽנִי־אָ֭מַרְתִּי אֱלֹהִ֣ים אַתֶּ֑ם    וּבְנֵ֖י עֶלְי֣וֹן כֻּלְּכֶֽם׃<BR>
<B>פב,ז</B> אָ֭כֵן כְּאָדָ֣ם תְּמוּת֑וּן    וּכְאַחַ֖ד הַשָּׂרִ֣ים תִּפֹּֽלוּ׃<BR>
<B>פב,ח</B> קוּמָ֣ה אֱ֭לֹהִים שָׁפְטָ֣ה הָאָ֑רֶץ    כִּֽי־אַתָּ֥ה תִ֝נְחַ֗ל בְּכָל־הַגּוֹיִֽם׃</P>
<P><B>פג,א</B> שִׁ֖יר מִזְמ֣וֹר לְאָסָֽף׃<BR>
<B>פג,ב</B> אֱלֹהִ֥ים אַל־דֳּמִי־לָ֑ךְ    אַל־תֶּֽחֱרַ֖שׁ וְאַל־תִּשְׁקֹ֣ט אֵֽל׃<BR>
<B>פג,ג</B> כִּֽי־הִנֵּ֣ה אֽ֭וֹיְבֶיךָ יֶֽהֱמָי֑וּן    וּ֝מְשַׂנְאֶ֗יךָ נָ֣שְׂאוּ רֹֽאשׁ׃<BR>
<B>פג,ד</B> עַֽל־עַ֭מְּךָ יַֽעֲרִ֣ימוּ ס֑וֹד    וְ֝יִתְיָֽעֲצ֗וּ עַל־צְפוּנֶֽיךָ׃<BR>
<B>פג,ה</B> אָֽמְר֗וּ לְ֭כוּ וְנַכְחִידֵ֣ם מִגּ֑וֹי    וְלֹֽא־יִזָּכֵ֖ר שֵֽׁם־יִשְׂרָאֵ֣ל עֽוֹד׃<BR>
<B>פג,ו</B> כִּ֤י נֽוֹעֲצ֣וּ לֵ֣ב יַחְדָּ֑ו    עָ֝לֶ֗יךָ בְּרִ֣ית יִכְרֹֽתוּ׃<BR>
<B>פג,ז</B> אָֽהֳלֵ֣י אֱ֭דוֹם וְיִשְׁמְעֵאלִ֗ים    מוֹאָ֥ב וְהַגְרִֽים׃<BR>
<B>פג,ח</B> גְּבָ֣ל וְ֭עַמּוֹן וַֽעֲמָלֵ֑ק    פְּ֝לֶ֗שֶׁת עִם־יֹ֥שְׁבֵי צֽוֹר׃<BR>
<B>פג,ט</B> גַּם־אַ֭שּׁוּר נִלְוָ֣ה עִמָּ֑ם    הָ֤יֽוּ זְר֖וֹעַ לִבְנֵי־ל֣וֹט סֶֽלָה׃<BR>
<B>פג,י</B> עֲשֵֽׂה־לָהֶ֥ם כְּמִדְיָ֑ן    כְּֽסִיסְרָ֥א כְ֝יָבִ֗ין בְּנַ֣חַל קִישֽׁוֹן׃<BR>
<B>פג,יא</B> נִשְׁמְד֥וּ בְֽעֵין־דֹּ֑אר    הָ֥יוּ דֹ֝֗מֶן לָֽאֲדָמָֽה׃<BR>
<B>פג,יב</B> שִׁיתֵ֣מוֹ נְ֭דִיבֵימוֹ כְּעֹרֵ֣ב וְכִזְאֵ֑ב    וּֽכְזֶ֥בַח וּ֝כְצַלְמֻנָּ֗ע כָּל־נְסִיכֵֽימוֹ׃<BR>
<B>פג,יג</B> אֲשֶׁ֣ר אָֽ֭מְרוּ נִ֣ירְשָׁה לָּ֑נוּ    אֵ֝֗ת נְא֣וֹת אֱלֹהִֽים׃<BR>
<B>פג,יד</B> אֱֽלֹהַ֗י שִׁיתֵ֥מוֹ כַגַּלְגַּ֑ל    כְּ֝קַ֗שׁ לִפְנֵי־רֽוּחַ׃<BR>
<B>פג,טו</B> כְּאֵ֥שׁ תִּבְעַר־יָ֑עַר    וּ֝כְלֶֽהָבָ֗ה תְּלַהֵ֥ט הָרִֽים׃<BR>
<B>פג,טז</B> כֵּ֭ן תִּרְדְּפֵ֣ם בְּסַֽעֲרֶ֑ךָ    וּבְסוּפָֽתְךָ֥ תְבַֽהֲלֵֽם׃<BR>
<B>פג,יז</B> מַלֵּ֣א פְנֵיהֶ֣ם קָל֑וֹן    וִֽיבַקְשׁ֖וּ שִׁמְךָ֣ יְהוָֽה׃<BR>
<B>פג,יח</B> יֵבֹ֖שׁוּ וְיִבָּֽהֲל֥וּ עֲדֵי־עַ֗ד    וְֽיַחְפְּר֥וּ וְיֹאבֵֽדוּ׃<BR>
<B>פג,יט</B> וְֽיֵדְע֗וּ    כִּֽי־אַתָּ֬ה שִׁמְךָ֣ יְהוָ֣ה לְבַדֶּ֑ךָ<BR>עֶ֝לְי֗וֹן    עַל־כָּל־הָאָֽרֶץ׃</P>
<P><B>פד,א</B> לַמְנַצֵּ֥חַ עַֽל־הַגִּתִּ֑ית לִבְנֵי־קֹ֥רַח מִזְמֽוֹר׃<BR>
<B>פד,ב</B> מַה־יְּדִיד֥וֹת מִשְׁכְּנוֹתֶ֗יךָ    יְהוָ֥ה צְבָאֽוֹת׃<BR>
<B>פד,ג</B> נִכְסְפָ֬ה וְגַם־כָּֽלְתָ֨ה ׀ נַפְשִׁי֮    לְחַצְר֪וֹת יְה֫וָ֥ה<BR>לִבִּ֥י וּבְשָׂרִ֑י    יְ֝רַנְּנ֗וּ אֶ֣ל אֵֽל־חָֽי׃<BR>
<B>פד,ד</B> גַּם־צִפּ֨וֹר מָ֪צְאָה בַ֡יִת וּדְר֤וֹר ׀ <BIG>קֵ֥</BIG>ן לָהּ֮    אֲשֶׁר־שָׁ֪תָה אֶפְרֹ֫חֶ֥יהָ<BR>אֶֽת־מִ֭זְבְּחוֹתֶיךָ יְהוָ֣ה צְבָא֑וֹת    מַ֝לְכִּ֗י וֵֽאלֹהָֽי׃<BR>
<B>פד,ה</B> אַ֭שְׁרֵי יֽוֹשְׁבֵ֣י בֵיתֶ֑ךָ    ע֝֗וֹד יְֽהַלְל֥וּךָ סֶּֽלָה׃<BR>
<B>פד,ו</B> אַשְׁרֵ֣י אָ֭דָם עֽוֹז־ל֥וֹ בָ֑ךְ    מְ֝סִלּ֗וֹת בִּלְבָבָֽם׃<BR>
<B>פד,ז</B> עֹֽבְרֵ֤י ׀ בְּעֵ֣מֶק הַ֭בָּכָא    מַעְיָ֣ן יְשִׁית֑וּהוּ<BR>גַּם־בְּ֝רָכ֗וֹת    יַעְטֶ֥ה מוֹרֶֽה׃<BR>
<B>פד,ח</B> יֵֽ֭לְכוּ מֵחַ֣יִל אֶל־חָ֑יִל    יֵֽרָאֶ֖ה אֶל־אֱלֹהִ֣ים בְּצִיּֽוֹן׃<BR>
<B>פד,ט</B> יְה֘וָ֤ה אֱלֹהִ֣ים צְ֭בָאוֹת    שִׁמְעָ֣ה תְפִלָּתִ֑י<BR>הַֽאֲזִ֨ינָה אֱלֹהֵ֖י יַֽעֲקֹ֣ב    סֶֽלָה׃<BR>
<B>פד,י</B> מָֽ֭גִנֵּנוּ רְאֵ֣ה אֱלֹהִ֑ים    וְ֝הַבֵּ֗ט פְּנֵ֣י מְשִׁיחֶֽךָ׃<BR>
<B>פד,יא</B> כִּ֤י טֽוֹב־י֥וֹם בַּֽחֲצֵרֶ֗יךָ    מֵ֫אָ֥לֶף<BR>בָּחַ֗רְתִּי הִ֭סְתּוֹפֵף בְּבֵ֣ית אֱלֹהַ֑י    מִ֝דּ֗וּר בְּאָֽהֳלֵי־רֶֽשַׁע׃<BR>
<B>פד,יב</B> כִּ֤י שֶׁ֨מֶשׁ ׀ וּמָגֵן֮    יְהוָ֪ה אֱלֹ֫הִ֥ים<BR>חֵ֣ן וְ֭כָבוֹד    יִתֵּ֣ן יְהוָ֑ה<BR>לֹ֥א יִמְנַע־ט֝֗וֹב    לַֽהֹלְכִ֥ים בְּתָמִֽים׃<BR>
<B>פד,יג</B> יְהוָ֥ה צְבָא֑וֹת    אַֽשְׁרֵ֥י אָ֝דָ֗ם בֹּטֵ֥חַ בָּֽךְ׃</P>
<P><B>פה,א</B> לַמְנַצֵּ֬חַ ׀ לִבְנֵי־קֹ֬רַח מִזְמֽוֹר׃<BR>
<B>פה,ב</B> רָצִ֣יתָ יְהוָ֣ה אַרְצֶ֑ךָ    שַׁ֝֗בְתָּ שבות (שְׁבִ֣ית) יַֽעֲקֹֽב׃<BR>
<B>פה,ג</B> נָ֭שָׂאתָ עֲו֣‍ֹן עַמֶּ֑ךָ    כִּסִּ֖יתָ כָל־חַטָּאתָ֣ם סֶֽלָה׃<BR>
<B>פה,ד</B> אָסַ֥פְתָּ כָל־עֶבְרָתֶ֑ךָ    הֱ֝שִׁיב֗וֹתָ מֵֽחֲר֥וֹן אַפֶּֽךָ׃<BR>
<B>פה,ה</B> שׁ֭וּבֵנוּ אֱלֹהֵ֣י יִשְׁעֵ֑נוּ    וְהָפֵ֖ר כַּֽעַסְךָ֣ עִמָּֽנוּ׃<BR>
<B>פה,ו</B> הַלְעוֹלָ֥ם תֶּֽאֱנַף־בָּ֑נוּ    תִּמְשֹׁ֥ךְ אַ֝פְּךָ֗ לְדֹ֣ר וָדֹֽר׃<BR>
<B>פה,ז</B> הֲֽלֹא־אַ֭תָּה תָּשׁ֣וּב תְּחַיֵּ֑נוּ    וְ֝עַמְּךָ֗ יִשְׂמְחוּ־בָֽךְ׃<BR>
<B>פה,ח</B> הַרְאֵ֣נוּ יְהוָ֣ה חַסְדֶּ֑ךָ    וְ֝יֶשְׁעֲךָ֗ תִּתֶּן־לָֽנוּ׃<BR>
<B>פה,ט</B> אֶשְׁמְעָ֗ה    מַה־יְדַבֵּר֮ הָאֵ֪ל ׀ יְה֫וָ֥ה<BR>כִּ֤י ׀ יְדַבֵּ֬ר שָׁל֗וֹם אֶל־עַמּ֥וֹ וְאֶל־חֲסִידָ֑יו    וְאַל־יָשׁ֥וּבוּ לְכִסְלָֽה׃<BR>
<B>פה,י</B> אַ֤ךְ קָר֣וֹב לִֽירֵאָ֣יו יִשְׁע֑וֹ    לִשְׁכֹּ֖ן כָּב֣וֹד בְּאַרְצֵֽנוּ׃<BR>
<B>פה,יא</B> חֶֽסֶד־וֶאֱמֶ֥ת נִפְגָּ֑שׁוּ    צֶ֖דֶק וְשָׁל֣וֹם נָשָֽׁקוּ׃<BR>
<B>פה,יב</B> אֱ֭מֶת מֵאֶ֣רֶץ תִּצְמָ֑ח    וְ֝צֶ֗דֶק מִשָּׁמַ֥יִם נִשְׁקָֽף׃<BR>
<B>פה,יג</B> גַּם־יְ֭הוָה יִתֵּ֣ן הַטּ֑וֹב    וְ֝אַרְצֵ֗נוּ תִּתֵּ֥ן יְבוּלָֽהּ׃<BR>
<B>פה,יד</B> צֶ֭דֶק לְפָנָ֣יו יְהַלֵּ֑ךְ    וְיָשֵׂ֖ם לְדֶ֣רֶךְ פְּעָמָֽיו׃</P>
<P><B>פו,א</B> תְּפִלָּ֗ה לְדָ֫וִ֥ד<BR>הַטֵּֽה־יְהוָ֣ה אָזְנְךָ֣ עֲנֵ֑נִי    כִּֽי־עָנִ֖י וְאֶבְי֣וֹן אָֽנִי׃<BR>
<B>פו,ב</B> שָׁ֥מְרָ֣ה נַפְשִׁי֮    כִּֽי־חָסִ֪יד אָ֥נִי<BR>הוֹשַׁ֣ע עַ֭בְדְּךָ אַתָּ֣ה אֱלֹהַ֑י    הַבּוֹטֵ֥חַ אֵלֶֽיךָ׃<BR>
<B>פו,ג</B> חָנֵּ֥נִי אֲדֹנָ֑י    כִּ֥י אֵלֶ֥יךָ אֶ֝קְרָ֗א כָּל־הַיּֽוֹם׃<BR>
<B>פו,ד</B> שַׂ֭מֵּחַ נֶ֣פֶשׁ עַבְדֶּ֑ךָ    כִּ֥י אֵלֶ֥יךָ אֲ֝דֹנָ֗י נַפְשִׁ֥י אֶשָּֽׂא׃<BR>
<B>פו,ה</B> כִּֽי־אַתָּ֣ה אֲ֭דֹנָי ט֣וֹב וְסַלָּ֑ח    וְרַב־חֶ֝֗סֶד לְכָל־קֹֽרְאֶֽיךָ׃<BR>
<B>פו,ו</B> הַֽאֲזִ֣ינָה יְ֭הוָה תְּפִלָּתִ֑י    וְ֝הַקְשִׁ֗יבָה בְּק֣וֹל תַּחֲנֽוּנוֹתָֽי׃<BR>
<B>פו,ז</B> בְּי֣וֹם צָֽ֭רָתִ֥י אֶקְרָאֶ֗ךָּ    כִּ֣י תַֽעֲנֵֽנִי׃<BR>
<B>פו,ח</B> אֵין־כָּמ֖וֹךָ בָֽאֱלֹהִ֥ים ׀ אֲדֹנָ֗י    וְאֵ֣ין כְּֽמַעֲשֶֽׂיךָ׃<BR>
<B>פו,ט</B> כָּל־גּוֹיִ֤ם ׀ אֲשֶׁ֥ר עָשִׂ֗יתָ יָב֤וֹאוּ ׀ וְיִשְׁתַּֽחֲו֣וּ לְפָנֶ֣יךָ אֲדֹנָ֑י    וִֽיכַבְּד֣וּ לִשְׁמֶֽךָ׃<BR>
<B>פו,י</B> כִּֽי־גָד֣וֹל אַ֭תָּה וְעֹשֵׂ֣ה נִפְלָא֑וֹת    אַתָּ֖ה אֱלֹהִ֣ים לְבַדֶּֽךָ׃<BR>
<B>פו,יא</B> ה֘וֹרֵ֤נִי יְהוָ֨ה ׀ דַּרְכֶּ֗ךָ    אֲהַלֵּ֥ךְ בַּֽאֲמִתֶּ֑ךָ<BR>יַחֵ֥ד לְ֝בָבִ֗י    לְיִרְאָ֥ה שְׁמֶֽךָ׃<BR>
<B>פו,יב</B> אֽוֹדְךָ֤ ׀ אֲדֹנָ֣י אֱ֭לֹהַי בְּכָל־לְבָבִ֑י    וַֽאֲכַבְּדָ֖ה שִׁמְךָ֣ לְעוֹלָֽם׃<BR>
<B>פו,יג</B> כִּֽי־חַ֭סְדְּךָ גָּד֣וֹל עָלָ֑י    וְהִצַּ֥לְתָּ נַ֝פְשִׁ֗י מִשְּׁא֥וֹל תַּחְתִּיָּֽה׃<BR>
<B>פו,יד</B> אֱלֹהִ֤ים ׀ זֵ֘דִ֤ים קָֽמוּ־עָלַ֗י    וַֽעֲדַ֣ת עָֽ֭רִיצִים בִּקְשׁ֣וּ נַפְשִׁ֑י<BR>וְלֹ֖א שָׂמ֣וּךָ    לְנֶגְדָּֽם׃<BR>
<B>פו,טו</B> וְאַתָּ֣ה אֲ֭דֹנָי אֵל־רַח֣וּם וְחַנּ֑וּן    אֶ֥רֶךְ אַ֝פַּ֗יִם וְרַב־חֶ֥סֶד וֶֽאֱמֶֽת׃<BR>
<B>פו,טז</B> פְּנֵ֥ה אֵלַ֗י וְחָ֫נֵּ֥נִי    תְּנָֽה־עֻזְּךָ֥ לְעַבְדֶּ֑ךָ וְ֝הוֹשִׁ֗יעָה לְבֶן־אֲמָתֶֽךָ׃<BR>
<B>פו,יז</B> עֲשֵֽׂה־עִמִּ֥י א֗וֹת    לְט֫וֹבָ֥ה<BR>וְיִרְא֣וּ שֹֽׂנְאַ֣י וְיֵבֹ֑שׁוּ    כִּֽי־אַתָּ֥ה יְ֝הוָ֗ה עֲזַרְתַּ֥נִי וְנִֽחַמְתָּֽנִי׃</P>
<P><B>פז,א</B> לִבְנֵי־קֹ֭רַח מִזְמ֣וֹר שִׁ֑יר    יְ֝סֽוּדָת֗וֹ בְּהַרְרֵי־קֹֽדֶשׁ׃<BR>
<B>פז,ב</B> אֹהֵ֣ב יְ֭הוָה שַֽׁעֲרֵ֣י צִיּ֑וֹן    מִ֝כֹּ֗ל מִשְׁכְּנ֥וֹת יַֽעֲקֹֽב׃<BR>
<B>פז,ג</B> נִ֭כְבָּדוֹת מְדֻבָּ֣ר בָּ֑ךְ    עִ֖יר הָֽאֱלֹהִ֣ים סֶֽלָה׃<BR>
<B>פז,ד</B> אַזְכִּ֤יר ׀ רַ֥הַב וּבָבֶ֗ל    לְֽיֹ֫דְעָ֥י<BR>הִנֵּ֤ה פְלֶ֣שֶׁת וְצֹ֣ר עִם־כּ֑וּשׁ    זֶ֝֗ה יֻלַּד־שָֽׁם׃<BR>
<B>פז,ה</B> וּ֥לְצִיּ֨וֹן ׀ יֵֽאָמַ֗ר    אִ֣ישׁ וְ֭אִישׁ יֻלַּד־בָּ֑הּ<BR>וְה֖וּא יְכֽוֹנְנֶ֣הָ    עֶלְיֽוֹן׃<BR>
<B>פז,ו</B> יְֽהוָ֗ה יִ֭סְפֹּר בִּכְת֣וֹב עַמִּ֑ים    זֶ֖ה יֻלַּד־שָׁ֣ם סֶֽלָה׃<BR>
<B>פז,ז</B> וְשָׁרִ֥ים כְּחֹֽלְלִ֑ים    כָּֽל־מַעְיָנַ֥י בָּֽךְ׃</P>
<P><B>פח,א</B> שִׁ֥יר מִזְמ֗וֹר לִבְנֵ֫י קֹ֥רַח<BR>לַמְנַצֵּ֣חַ עַל־מָֽחֲלַ֣ת לְעַנּ֑וֹת    מַ֝שְׂכִּ֗יל לְהֵימָ֥ן הָֽאֶזְרָחִֽי׃<BR>
<B>פח,ב</B> יְ֭הוָה אֱלֹהֵ֣י יְשֽׁוּעָתִ֑י    יוֹם־צָעַ֖קְתִּי בַלַּ֣יְלָה נֶגְדֶּֽךָ׃<BR>
<B>פח,ג</B> תָּב֣וֹא לְ֭פָנֶיךָ תְּפִלָּתִ֑י    הַטֵּ֥ה אָ֝זְנְךָ֗ לְרִנָּתִֽי׃<BR>
<B>פח,ד</B> כִּֽי־שָׂבְעָ֣ה בְרָע֣וֹת נַפְשִׁ֑י    וְחַיַּ֗י לִשְׁא֥וֹל הִגִּֽיעוּ׃<BR>
<B>פח,ה</B> נֶ֭חְשַׁבְתִּי עִם־י֣וֹרְדֵי ב֑וֹר    הָ֝יִ֗יתִי כְּגֶ֣בֶר אֵֽין־אֱיָֽל׃<BR>
<B>פח,ו</B> בַּמֵּתִ֗ים    חָ֫פְשִׁ֥י<BR>כְּמ֤וֹ חֲלָלִ֨ים ׀ שֹׁ֥כְבֵי קֶ֗בֶר    אֲשֶׁ֤ר לֹ֣א זְכַרְתָּ֣ם ע֑וֹד<BR>וְ֝הֵ֗מָּה    מִיָּֽדְךָ֥ נִגְזָֽרוּ׃<BR>
<B>פח,ז</B> שַׁ֭תַּנִי בְּב֣וֹר תַּחְתִּיּ֑וֹת    בְּ֝מַֽחֲשַׁכִּ֗ים בִּמְצֹלֽוֹת׃<BR>
<B>פח,ח</B> עָ֭לַי סָֽמְכָ֣ה חֲמָתֶ֑ךָ    וְכָל־מִ֝שְׁבָּרֶ֗יךָ עִנִּ֥יתָ סֶּֽלָה׃<BR>
<B>פח,ט</B> הִרְחַ֥קְתָּ מְיֻדָּעַ֗י מִ֫מֶּ֥נִּי    שַׁתַּ֣נִי תֽוֹעֵב֣וֹת לָ֑מוֹ כָּ֝לֻ֗א וְלֹ֣א אֵצֵֽא׃<BR>
<B>פח,י</B> עֵינִ֥י דָֽאֲבָ֗ה    מִנִּ֫י עֹ֥נִי<BR>קְרָאתִ֣יךָ יְהוָ֣ה בְּכָל־י֑וֹם    שִׁטַּ֖חְתִּי אֵלֶ֣יךָ כַפָּֽי׃<BR>
<B>פח,יא</B> הֲלַמֵּתִ֥ים תַּֽעֲשֶׂה־פֶּ֑לֶא    אִם־רְ֝פָאִ֗ים יָק֤וּמוּ ׀ יוֹד֬וּךָ סֶּֽלָה׃<BR>
<B>פח,יב</B> הַיְסֻפַּ֣ר בַּקֶּ֣בֶר חַסְדֶּ֑ךָ    אֱ֝מ֥וּנָתְךָ֗ בָּֽאֲבַדּֽוֹן׃<BR>
<B>פח,יג</B> הֲיִוָּדַ֣ע בַּחֹ֣שֶׁךְ פִּלְאֶ֑ךָ    וְ֝צִדְקָֽתְךָ֗ בְּאֶ֣רֶץ נְשִׁיָּֽה׃<BR>
<B>פח,יד</B> וַֽאֲנִ֤י ׀ אֵלֶ֣יךָ יְהוָ֣ה שִׁוַּ֑עְתִּי    וּ֝בַבֹּ֗קֶר תְּֽפִלָּתִ֥י תְקַדְּמֶֽךָּ׃<BR>
<B>פח,טו</B> לָמָ֣ה יְ֭הוָה תִּזְנַ֣ח נַפְשִׁ֑י    תַּסְתִּ֖יר פָּנֶ֣יךָ מִמֶּֽנִּי׃<BR>
<B>פח,טז</B> עָ֘נִ֤י אֲנִ֣י וְגֹוֵ֣עַ מִנֹּ֑עַר    נָשָׂ֖אתִי אֵמֶ֣יךָ אָפֽוּנָה׃<BR>
<B>פח,יז</B> עָ֭לַי עָֽבְר֣וּ חֲרוֹנֶ֑יךָ    בִּֽ֝עוּתֶ֗יךָ צִמְּתוּתֻֽנִי׃<BR>
<B>פח,יח</B> סַבּ֣וּנִי כַ֭מַּיִם כָּל־הַיּ֑וֹם    הִקִּ֖יפוּ עָלַ֣י יָֽחַד׃<BR>
<B>פח,יט</B> הִרְחַ֣קְתָּ מִ֭מֶּנִּי אֹהֵ֣ב וָרֵ֑עַ    מְֽיֻדָּעַ֥י מַחְשָֽׁךְ׃</P>
<P><B>פט,א</B> מַ֝שְׂכִּ֗יל לְאֵיתָ֥ן הָֽאֶזְרָחִֽי׃<BR>
<B>פט,ב</B> חַֽסְדֵ֣י יְ֭הוָה עוֹלָ֣ם אָשִׁ֑ירָה    לְדֹ֥ר וָדֹ֓ר ׀ אוֹדִ֖יעַ אֱמוּנָֽתְךָ֣ בְּפִֽי׃<BR>
<B>פט,ג</B> כִּֽי־אָמַ֗רְתִּי ע֭וֹלָם חֶ֣סֶד יִבָּנֶ֑ה    שָׁמַ֓יִם ׀ תָּכִ֖ן אֱמוּנָֽתְךָ֣ בָהֶֽם׃<BR>
<B>פט,ד</B> כָּרַ֣תִּי בְ֭רִית לִבְחִירִ֑י    נִ֝שְׁבַּ֗עְתִּי לְדָוִ֥ד עַבְדִּֽי׃<BR>
<B>פט,ה</B> עַד־ע֭וֹלָם אָכִ֣ין זַרְעֶ֑ךָ    וּבָנִ֨יתִי לְדֹר־וָד֖וֹר כִּסְאֲךָ֣ סֶֽלָה׃<BR>
<B>פט,ו</B> וְי֘וֹד֤וּ שָׁמַ֣יִם פִּלְאֲךָ֣ יְהוָ֑ה    אַף־אֱ֝מ֥וּנָתְךָ֗ בִּקְהַ֥ל קְדֹשִֽׁים׃<BR>
<B>פט,ז</B> כִּ֤י מִ֣י בַ֭שַּׁחַק יַֽעֲרֹ֣ךְ לַֽיהוָ֑ה    יִדְמֶ֥ה לַֽ֝יהוָ֗ה בִּבְנֵ֥י אֵלִֽים׃<BR>
<B>פט,ח</B> אֵ֣ל נַֽ֭עֲרָץ בְּסוֹד־קְדֹשִׁ֣ים רַבָּ֑ה    וְ֝נוֹרָ֗א עַל־כָּל־סְבִיבָֽיו׃<BR>
<B>פט,ט</B> יְהוָ֤ה ׀ אֱלֹ֘הֵ֤י צְבָא֗וֹת מִֽי־כָמ֖וֹךָֽ חֲסִ֥ין ׀ יָ֑הּ    וֶ֝אֱמ֥וּנָתְךָ֗ סְבִֽיבוֹתֶֽיךָ׃<BR>
<B>פט,י</B> אַתָּ֣ה מ֭וֹשֵׁל בְּגֵא֣וּת הַיָּ֑ם    בְּשׂ֥וֹא גַ֝לָּ֗יו אַתָּ֥ה תְשַׁבְּחֵֽם׃<BR>
<B>פט,יא</B> אַתָּ֤ה דִכִּ֣אתָ כֶֽחָלָ֣ל רָ֑הַב    בִּזְר֥וֹעַ עֻ֝זְּךָ֗ פִּזַּ֥רְתָּ אֽוֹיְבֶֽיךָ׃<BR>
<B>פט,יב</B> לְךָ֣ שָׁ֭מַיִם אַף־לְךָ֥ אָ֑רֶץ    תֵּבֵ֥ל וּ֝מְלֹאָ֗הּ אַתָּ֥ה יְסַדְתָּֽם׃<BR>
<B>פט,יג</B> צָפ֣וֹן וְ֭יָמִין אַתָּ֣ה בְרָאתָ֑ם    תָּב֥וֹר וְ֝חֶרְמ֗וֹן בְּשִׁמְךָ֥ יְרַנֵּֽנוּ׃<BR>
<B>פט,יד</B> לְךָ֣ זְ֭רוֹעַ עִם־גְּבוּרָ֑ה    תָּעֹ֥ז יָֽ֝דְךָ֗ תָּר֥וּם יְמִינֶֽךָ׃<BR>
<B>פט,טו</B> צֶ֣דֶק וּ֭מִשְׁפָּט מְכ֣וֹן כִּסְאֶ֑ךָ    חֶ֥סֶד וֶֽ֝אֱמֶ֗ת יְֽקַדְּמ֥וּ פָנֶֽיךָ׃<BR>
<B>פט,טז</B> אַשְׁרֵ֣י הָ֭עָם יֹֽדְעֵ֣י תְרוּעָ֑ה    יְ֝הוָ֗ה בְּֽאוֹר־פָּנֶ֥יךָ יְהַלֵּכֽוּן׃<BR>
<B>פט,יז</B> בְּ֭שִׁמְךָ יְגִיל֣וּן כָּל־הַיּ֑וֹם    וּבְצִדְקָֽתְךָ֥ יָרֽוּמוּ׃<BR>
<B>פט,יח</B> כִּֽי־תִפְאֶ֣רֶת עֻזָּ֣מוֹ אָ֑תָּה    וּ֝בִרְצֽוֹנְךָ֗ תרים (תָּר֥וּם) קַרְנֵֽינוּ׃<BR>
<B>פט,יט</B> כִּ֣י לַֽ֭יהוָה מָֽגִנֵּ֑נוּ    וְלִקְד֖וֹשׁ יִשְׂרָאֵ֣ל מַלְכֵּֽנוּ׃<BR>
<B>פט,כ</B> אָ֤ז דִּבַּ֥רְתָּֽ בְחָ֡זוֹן לַֽחֲסִידֶ֗יךָ    וַתֹּ֗אמֶר שִׁוִּ֣יתִי עֵ֭זֶר עַל־גִּבּ֑וֹר<BR>הֲרִימ֖וֹתִי בָח֣וּר    מֵעָֽם׃<BR>
<B>פט,כא</B> מָ֭צָאתִי דָּוִ֣ד עַבְדִּ֑י    בְּשֶׁ֖מֶן קָדְשִׁ֣י מְשַׁחְתִּֽיו׃<BR>
<B>פט,כב</B> אֲשֶׁ֣ר יָ֭דִי תִּכּ֣וֹן עִמּ֑וֹ    אַף־זְרוֹעִ֥י תְאַמְּצֶֽנּוּ׃<BR>
<B>פט,כג</B> לֹֽא־יַשִּׁ֣יא אוֹיֵ֣ב בּ֑וֹ    וּבֶן־עַ֝וְלָ֗ה לֹ֣א יְעַנֶּֽנּוּ׃<BR>
<B>פט,כד</B> וְכַתּוֹתִ֣י מִפָּנָ֣יו צָרָ֑יו    וּמְשַׂנְאָ֥יו אֶגּֽוֹף׃<BR>
<B>פט,כה</B> וֶ֥אֱֽמוּנָתִ֣י וְחַסְדִּ֣י עִמּ֑וֹ    וּ֝בִשְׁמִ֗י תָּר֥וּם קַרְנֽוֹ׃<BR>
<B>פט,כו</B> וְשַׂמְתִּ֣י בַיָּ֣ם יָד֑וֹ    וּֽבַנְּהָר֥וֹת יְמִינֽוֹ׃<BR>
<B>פט,כז</B> ה֣וּא יִ֭קְרָאֵנִי אָ֣בִי אָ֑תָּה    אֵ֝לִ֗י וְצ֣וּר יְשֽׁוּעָתִֽי׃<BR>
<B>פט,כח</B> אַף־אָ֭נִי בְּכ֣וֹר אֶתְּנֵ֑הוּ    עֶ֝לְי֗וֹן לְמַלְכֵי־אָֽרֶץ׃<BR>
<B>פט,כט</B> לְ֭עוֹלָם אשמור־ (אֶשְׁמָר־) ל֣וֹ חַסְדִּ֑י    וּ֝בְרִיתִ֗י נֶֽאֱמֶ֥נֶת לֽוֹ׃<BR>
<B>פט,ל</B> וְשַׂמְתִּ֣י לָעַ֣ד זַרְע֑וֹ    וְ֝כִסְא֗וֹ כִּימֵ֥י שָׁמָֽיִם׃<BR>
<B>פט,לא</B> אִם־יַֽעַזְב֣וּ בָ֭נָיו תּֽוֹרָתִ֑י    וּ֝בְמִשְׁפָּטַ֗י לֹ֣א יֵֽלֵכֽוּן׃<BR>
<B>פט,לב</B> אִם־חֻקֹּתַ֥י יְחַלֵּ֑לוּ    וּ֝מִצְו‍ֹתַ֗י לֹ֣א יִשְׁמֹֽרוּ׃<BR>
<B>פט,לג</B> וּפָֽקַדְתִּ֣י בְשֵׁ֣בֶט פִּשְׁעָ֑ם    וּבִנְגָעִ֥ים עֲו‍ֹנָֽם׃<BR>
<B>פט,לד</B> וְ֭חַסְדִּי לֹֽא־אָפִ֣יר מֵֽעִמּ֑וֹ    וְלֹֽא־אֲ֝שַׁקֵּ֗ר בֶּאֱמֽוּנָתִֽי׃<BR>
<B>פט,לה</B> לֹֽא־אֲחַלֵּ֥ל בְּרִיתִ֑י    וּמוֹצָ֥א שְׂ֝פָתַ֗י לֹ֣א אֲשַׁנֶּֽה׃<BR>
<B>פט,לו</B> אַ֭חַת נִשְׁבַּ֣עְתִּי בְקָדְשִׁ֑י    אִֽם־לְדָוִ֥ד אֲכַזֵּֽב׃<BR>
<B>פט,לז</B> זַ֭רְעוֹ לְעוֹלָ֣ם יִֽהְיֶ֑ה    וְכִסְא֖וֹ כַשֶּׁ֣מֶשׁ נֶגְדִּֽי׃<BR>
<B>פט,לח</B> כְּ֭יָרֵחַ יִכּ֣וֹן עוֹלָ֑ם    וְעֵ֥ד בַּ֝שַּׁ֗חַק נֶֽאֱמָ֥ן סֶֽלָה׃<BR>
<B>פט,לט</B> וְאַתָּ֣ה זָ֭נַחְתָּ וַתִּמְאָ֑ס    הִ֝תְעַבַּ֗רְתָּ עִם־מְשִׁיחֶֽךָ׃<BR>
<B>פט,מ</B> נֵ֭אַרְתָּה בְּרִ֣ית עַבְדֶּ֑ךָ    חִלַּ֖לְתָּ לָאָ֣רֶץ נִזְרֽוֹ׃<BR>
<B>פט,מא</B> פָּרַ֥צְתָּ כָל־גְּדֵֽרֹתָ֑יו    שַׂ֖מְתָּ מִבְצָרָ֣יו מְחִתָּֽה׃<BR>
<B>פט,מב</B> שַׁ֭סֻּהוּ כָּל־עֹ֣בְרֵי דָ֑רֶךְ    הָיָ֥ה חֶ֝רְפָּ֗ה לִשְׁכֵנָֽיו׃<BR>
<B>פט,מג</B> הֲ֭רִימוֹתָ יְמִ֣ין צָרָ֑יו    הִ֝שְׂמַ֗חְתָּ כָּל־אֽוֹיְבָֽיו׃<BR>
<B>פט,מד</B> אַף־תָּ֭שִׁיב צ֣וּר חַרְבּ֑וֹ    וְלֹ֥א הֲ֝קֵֽימֹת֗וֹ בַּמִּלְחָמָֽה׃<BR>
<B>פט,מה</B> הִשְׁבַּ֥תָּ מִטְּהָר֑וֹ    וְ֝כִסְא֗וֹ לָאָ֥רֶץ מִגַּֽרְתָּה׃<BR>
<B>פט,מו</B> הִ֭קְצַרְתָּ יְמֵ֣י עֲלוּמָ֑יו    הֶ֥עֱטִ֨יתָ עָלָ֖יו בּוּשָׁ֣ה סֶֽלָה׃<BR>
<B>פט,מז</B> עַד־מָ֣ה יְ֭הוָה תִּסָּתֵ֣ר לָנֶ֑צַח    תִּבְעַ֖ר כְּמוֹ־אֵ֣שׁ חֲמָתֶֽךָ׃<BR>
<B>פט,מח</B> זְכָר־אֲנִ֥י מֶה־חָ֑לֶד    עַל־מַה־שָּׁ֝֗וְא בָּרָ֥אתָ כָל־בְּנֵֽי־אָדָֽם׃<BR>
<B>פט,מט</B> מִ֤י גֶ֣בֶר יִֽ֭חְיֶה וְלֹ֣א יִרְאֶה־מָּ֑וֶת    יְמַלֵּ֨ט נַפְשׁ֖וֹ מִיַּד־שְׁא֣וֹל סֶֽלָה׃<BR>
<B>פט,נ</B> אַיֵּ֤ה ׀ חֲסָדֶ֖יךָ הָרִֽאשֹׁנִ֥ים ׀ אֲדֹנָ֑י    נִשְׁבַּ֥עְתָּ לְ֝דָוִ֗ד בֶּאֱמֽוּנָתֶֽךָ׃<BR>
<B>פט,נא</B> זְכֹ֣ר אֲ֭דֹנָי חֶרְפַּ֣ת עֲבָדֶ֑יךָ    שְׂאֵתִ֥י בְ֝חֵיקִ֗י כָּל־רַבִּ֥ים עַמִּֽים׃<BR>
<B>פט,נב</B> אֲשֶׁ֤ר חֵֽרְפ֖וּ אֽוֹיְבֶ֥יךָ ׀ יְהוָ֑ה    אֲשֶׁ֥ר חֵֽ֝רְפ֗וּ עִקְּב֥וֹת מְשִׁיחֶֽךָ׃<BR>
<B>פט,נג</B> בָּר֖וּךְ יְהוָ֥ה לְ֝עוֹלָ֗ם    אָ֘מֵ֥ן ׀ וְאָמֵֽן׃</P>
<P><B>צ,א</B> תְּפִלָּה֮ לְמֹשֶׁ֪ה אִֽישׁ־הָאֱלֹ֫הִ֥ים<BR>אֲֽדֹנָ֗י מָע֣וֹן אַ֭תָּה הָיִ֥יתָ לָּ֗נוּ    בְּדֹ֣ר וָדֹֽר׃<BR>
<B>צ,ב</B> בְּטֶ֤רֶם ׀ הָ֘רִ֤ים יֻלָּ֗דוּ    וַתְּח֣וֹלֵֽל אֶ֣רֶץ וְתֵבֵ֑ל<BR>וּֽמֵעוֹלָ֥ם עַד־ע֝וֹלָ֗ם    אַתָּ֥ה אֵֽל׃<BR>
<B>צ,ג</B> תָּשֵׁ֣ב אֱ֭נוֹשׁ עַד־דַּכָּ֑א    וַ֝תֹּ֗אמֶר שׁ֣וּבוּ בְנֵֽי־אָדָֽם׃<BR>
<B>צ,ד</B> כִּ֤י אֶ֪לֶף שָׁנִ֡ים בְּֽעֵינֶ֗יךָ    כְּי֣וֹם אֶ֭תְמוֹל כִּ֣י יַֽעֲבֹ֑ר<BR>וְאַשְׁמוּרָ֥ה    בַלָּֽיְלָה׃<BR>
<B>צ,ה</B> זְ֭רַמְתָּם שֵׁנָ֣ה יִֽהְי֑וּ    בַּ֝בֹּ֗קֶר כֶּֽחָצִ֥יר יַֽחֲלֹֽף׃<BR>
<B>צ,ו</B> בַּ֭בֹּקֶר יָצִ֣יץ וְחָלָ֑ף    לָ֝עֶ֗רֶב יְמוֹלֵ֥ל וְיָבֵֽשׁ׃<BR>
<B>צ,ז</B> כִּֽי־כָלִ֥ינוּ בְאַפֶּ֑ךָ    וּֽבַחֲמָתְךָ֥ נִבְהָֽלְנוּ׃<BR>
<B>צ,ח</B> שת (שַׁתָּ֣ה) עֲוֽ‍ֹנֹתֵ֣ינוּ לְנֶגְדֶּ֑ךָ    עֲ֝לֻמֵ֗נוּ לִמְא֥וֹר פָּנֶֽיךָ׃<BR>
<B>צ,ט</B> כִּ֣י כָל־יָ֭מֵינוּ פָּנ֣וּ בְעֶבְרָתֶ֑ךָ    כִּלִּ֖ינוּ שָׁנֵ֣ינוּ כְמוֹ־הֶֽגֶה׃<BR>
<B>צ,י</B> יְמֵֽי־שְׁנוֹתֵ֨ינוּ בָהֶ֥ם שִׁבְעִ֪ים שָׁנָ֡ה    וְאִ֤ם בִּגְבוּרֹ֨ת ׀ שְׁמ֘וֹנִ֤ים שָׁנָ֗ה <BR>וְ֭רָהְבָּם    עָמָ֣ל וָאָ֑וֶן<BR>כִּי־גָ֥ז חִ֝֗ישׁ    וַנָּעֻֽפָה׃<BR>
<B>צ,יא</B> מִֽי־י֭וֹדֵעַ עֹ֣ז אַפֶּ֑ךָ    וּ֝כְיִרְאָֽתְךָ֗ עֶבְרָתֶֽךָ׃<BR>
<B>צ,יב</B> לִמְנ֣וֹת יָ֭מֵינוּ כֵּ֣ן הוֹדַ֑ע    וְ֝נָבִ֗א לְבַ֣ב חָכְמָֽה׃<BR>
<B>צ,יג</B> שׁוּבָ֣ה יְ֭הוָה עַד־מָתָ֑י    וְ֝הִנָּחֵ֗ם עַל־עֲבָדֶֽיךָ׃<BR>
<B>צ,יד</B> שַׂבְּעֵ֣נוּ בַבֹּ֣קֶר חַסְדֶּ֑ךָ    וּֽנְרַנְּנָ֥ה וְ֝נִשְׂמְחָ֗ה בְּכָל־יָמֵֽינוּ׃<BR>
<B>צ,טו</B> שַׂ֭מְּחֵנוּ כִּימ֣וֹת עִנִּיתָ֑נוּ    שְׁ֝נ֗וֹת רָאִ֥ינוּ רָעָֽה׃<BR>
<B>צ,טז</B> יֵֽרָאֶ֣ה אֶל־עֲבָדֶ֣יךָ פָֽעֳלֶ֑ךָ    וַ֝הֲדָֽרְךָ֗ עַל־בְּנֵיהֶֽם׃<BR>
<B>צ,יז</B> וִיהִ֤י ׀ נֹ֤עַם אֲדֹנָ֥י אֱלֹהֵ֗ינוּ    עָ֫לֵ֥ינוּ<BR>וּמַֽעֲשֵׂ֣ה יָ֭דֵינוּ כּֽוֹנְנָ֥ה עָלֵ֑ינוּ    וּֽמַעֲשֵׂ֥ה יָ֝דֵ֗ינוּ כּֽוֹנְנֵֽהוּ׃</P>
<P><B>צא,א</B> יֹ֭שֵׁב בְּסֵ֣תֶר עֶלְי֑וֹן    בְּצֵ֥ל שַׁ֝דַּ֗י יִתְלוֹנָֽן׃<BR>
<B>צא,ב</B> אֹמַ֗ר לַֽ֭יהוָה מַחְסִ֣י וּמְצֽוּדָתִ֑י    אֱ֝לֹהַ֗י אֶבְטַח־בּֽוֹ׃<BR>
<B>צא,ג</B> כִּ֤י ה֣וּא יַ֭צִּֽילְךָ מִפַּ֥ח יָק֗וּשׁ    מִדֶּ֥בֶר הַוּֽוֹת׃<BR>
<B>צא,ד</B> בְּאֶבְרָת֨וֹ ׀ יָ֣סֶךְ לָ֭ךְ וְתַֽחַת־כְּנָפָ֣יו תֶּחְסֶ֑ה    צִנָּ֖ה וְסֹֽחֵרָ֣ה אֲמִתּֽוֹ׃<BR>
<B>צא,ה</B> לֹֽא־תִ֭ירָא מִפַּ֣חַד לָ֑יְלָה    מֵ֝חֵ֗ץ יָע֥וּף יוֹמָֽם׃<BR>
<B>צא,ו</B> מִ֭דֶּבֶר בָּאֹ֣פֶל יַֽהֲלֹ֑ךְ    מִ֝קֶּ֗טֶב יָשׁ֥וּד צָֽהֳרָֽיִם׃<BR>
<B>צא,ז</B> יִפֹּ֤ל מִצִּדְּךָ֨ ׀ אֶ֗לֶף וּרְבָבָ֥ה מִֽימִינֶ֑ךָ    אֵ֝לֶ֗יךָ לֹ֣א יִגָּֽשׁ׃<BR>
<B>צא,ח</B> רַ֭ק בְּעֵינֶ֣יךָ תַבִּ֑יט    וְשִׁלֻּמַ֖ת רְשָׁעִ֣ים תִּרְאֶֽה׃<BR>
<B>צא,ט</B> כִּֽי־אַתָּ֣ה יְהוָ֣ה מַחְסִ֑י    עֶ֝לְי֗וֹן שַׂ֣מְתָּ מְעוֹנֶֽךָ׃<BR>
<B>צא,י</B> לֹֽא־תְאֻנֶּ֣ה אֵלֶ֣יךָ רָעָ֑ה    וְ֝נֶ֗גַע לֹֽא־יִקְרַ֥ב בְּאָֽהֳלֶֽךָ׃<BR>
<B>צא,יא</B> כִּ֣י מַ֭לְאָכָיו יְצַוֶּה־לָּ֑ךְ    לִ֝שְׁמָרְךָ֗ בְּכָל־דְּרָכֶֽיךָ׃<BR>
<B>צא,יב</B> עַל־כַּפַּ֥יִם יִשָּׂא֑וּנְךָ    פֶּן־תִּגֹּ֖ף בָּאֶ֣בֶן רַגְלֶֽךָ׃<BR>
<B>צא,יג</B> עַל־שַׁ֣חַל וָפֶ֣תֶן תִּדְרֹ֑ךְ    תִּרְמֹ֖ס כְּפִ֣יר וְתַנִּֽין׃<BR>
<B>צא,יד</B> כִּ֤י בִ֣י חָ֭שַׁק וַֽאֲפַלְּטֵ֑הוּ    אֲ֝שַׂגְּבֵ֗הוּ כִּֽי־יָדַ֥ע שְׁמִֽי׃<BR>
<B>צא,טו</B> יִקְרָאֵ֨נִי ׀ וְֽאֶעֱנֵ֗הוּ עִמּֽוֹ־אָנֹכִ֥י בְצָרָ֑ה    אֲ֝חַלְּצֵ֗הוּ וַֽאֲכַבְּדֵֽהוּ׃<BR>
<B>צא,טז</B> אֹ֣רֶךְ יָ֭מִים אַשְׂבִּיעֵ֑הוּ    וְ֝אַרְאֵ֗הוּ בִּישֽׁוּעָתִֽי׃</P>
<P><B>צב,א</B> מִזְמ֥וֹר שִׁ֗יר לְי֣וֹם הַשַּׁבָּֽת׃<BR>
<B>צב,ב</B> ט֗וֹב לְהֹד֥וֹת לַֽיהוָ֑ה    וּלְזַמֵּ֖ר לְשִׁמְךָ֣ עֶלְיֽוֹן׃<BR>
<B>צב,ג</B> לְהַגִּ֣יד בַּבֹּ֣קֶר חַסְדֶּ֑ךָ    וֶ֝אֱמ֥וּנָתְךָ֗ בַּלֵּילֽוֹת׃<BR>
<B>צב,ד</B> עֲֽלֵי־עָ֭שׂוֹר וַֽעֲלֵי־נָ֑בֶל    עֲלֵ֖י הִגָּי֣וֹן בְּכִנּֽוֹר׃<BR>
<B>צב,ה</B> כִּ֤י שִׂמַּחְתַּ֣נִי יְהוָ֣ה בְּפָֽעֳלֶ֑ךָ    בְּֽמַעֲשֵׂ֖י יָדֶ֣יךָ אֲרַנֵּֽן׃<BR>
<B>צב,ו</B> מַה־גָּֽדְל֣וּ מַֽעֲשֶׂ֣יךָ יְהוָ֑ה    מְ֝אֹ֗ד עָֽמְק֥וּ מַחְשְׁבֹתֶֽיךָ׃<BR>
<B>צב,ז</B> אִֽישׁ־בַּ֭עַר לֹ֣א יֵדָ֑ע    וּ֝כְסִ֗יל לֹֽא־יָבִ֥ין אֶת־זֹֽאת׃<BR>
<B>צב,ח</B> בִּפְרֹ֤חַ רְשָׁעִ֨ים ׀ כְּמ֥וֹ עֵ֗שֶׂב וַ֭יָּצִיצוּ כָּל־פֹּ֣עֲלֵי אָ֑וֶן    לְהִשָּֽׁמְדָ֥ם עֲדֵי־עַֽד׃<BR>
<B>צב,ט</B> וְאַתָּ֥ה מָר֗וֹם    לְעֹלָ֥ם יְהוָֽה׃<BR>
<B>צב,י</B> כִּ֤י הִנֵּ֪ה אֹֽיְבֶ֡יךָ ׀ יְֽהוָ֗ה    כִּֽי־הִנֵּ֣ה אֹֽיְבֶ֣יךָ יֹאבֵ֑דוּ<BR>יִ֝תְפָּֽרְד֗וּ    כָּל־פֹּ֥עֲלֵי אָֽוֶן׃<BR>
<B>צב,יא</B> וַתָּ֣רֶם כִּרְאֵ֣ים קַרְנִ֑י    בַּ֝לֹּתִ֗י בְּשֶׁ֣מֶן רַֽעֲנָֽן׃<BR>
<B>צב,יב</B> וַתַּבֵּ֥ט עֵינִ֗י    בְּשׁ֫וּרָ֥י<BR>בַּקָּמִ֖ים עָלַ֥י מְרֵעִ֗ים    תִּשְׁמַ֥עְנָה אָזְנָֽי׃<BR>
<B>צב,יג</B> צַ֭דִּיק כַּתָּמָ֣ר יִפְרָ֑ח    כְּאֶ֖רֶז בַּלְּבָנ֣וֹן יִשְׂגֶּֽה׃<BR>
<B>צב,יד</B> שְׁ֭תוּלִים בְּבֵ֣ית יְהוָ֑ה    בְּחַצְר֖וֹת אֱלֹהֵ֣ינוּ יַפְרִֽיחוּ׃<BR>
<B>צב,טו</B> ע֭וֹד יְנוּב֣וּן בְּשֵׂיבָ֑ה    דְּשֵׁנִ֖ים וְֽרַעֲנַנִּ֣ים יִֽהְיֽוּ׃<BR>
<B>צב,טז</B> לְ֭הַגִּיד כִּֽי־יָשָׁ֣ר יְהוָ֑ה    צ֝וּרִ֗י וְֽלֹא־עלתה (עַוְלָ֥תָה) בּֽוֹ׃</P>
<P><B>צג,א</B> יְהוָ֣ה מָלָךְ֮    גֵּא֪וּת לָ֫בֵ֥שׁ<BR>לָבֵ֣שׁ יְ֭הוָה עֹ֣ז הִתְאַזָּ֑ר    אַף־תִּכּ֥וֹן תֵּ֝בֵ֗ל בַּל־תִּמּֽוֹט׃<BR>
<B>צג,ב</B> נָכ֣וֹן כִּסְאֲךָ֣ מֵאָ֑ז    מֵֽעוֹלָ֣ם אָֽתָּה׃<BR>
<B>צג,ג</B> נָֽשְׂא֤וּ נְהָר֨וֹת ׀ יְֽהוָ֗ה נָֽשְׂא֣וּ נְהָר֣וֹת קוֹלָ֑ם    יִשְׂא֖וּ נְהָר֣וֹת דָּכְיָֽם׃<BR>
<B>צג,ד</B> מִקֹּל֨וֹת ׀ מַ֤יִם רַבִּ֗ים אַדִּירִ֣ים מִשְׁבְּרֵי־יָ֑ם    אַדִּ֖יר בַּמָּר֣וֹם יְהוָֽה׃<BR>
<B>צג,ה</B> עֵֽדֹתֶ֨יךָ ׀ נֶֽאֶמְנ֬וּ מְאֹ֗ד לְבֵֽיתְךָ֥ נַֽאֲוָה־קֹ֑דֶשׁ    יְ֝הוָ֗ה לְאֹ֣רֶךְ יָמִֽים׃</P>
<P><B>צד,א</B> אֵל־נְקָמ֥וֹת יְהוָ֑ה    אֵ֖ל נְקָמ֣וֹת הוֹפִֽיעַ׃<BR>
<B>צד,ב</B> הִ֭נָּשֵׂא שֹׁפֵ֣ט הָאָ֑רֶץ    הָשֵׁ֥ב גְּ֝מ֗וּל עַל־גֵּאִֽים׃<BR>
<B>צד,ג</B> עַד־מָתַ֖י רְשָׁעִ֥ים ׀ יְהוָ֑ה    עַד־מָ֝תַ֗י רְשָׁעִ֥ים יַֽעֲלֹֽזוּ׃<BR>
<B>צד,ד</B> יַבִּ֣יעוּ יְדַבְּר֣וּ עָתָ֑ק    יִ֝תְאַמְּר֗וּ כָּל־פֹּ֥עֲלֵי אָֽוֶן׃<BR>
<B>צד,ה</B> עַמְּךָ֣ יְהוָ֣ה יְדַכְּא֑וּ    וְֽנַחֲלָתְךָ֥ יְעַנּֽוּ׃<BR>
<B>צד,ו</B> אַלְמָנָ֣ה וְגֵ֣ר יַֽהֲרֹ֑גוּ    וִ֖יתוֹמִ֣ים יְרַצֵּֽחוּ׃<BR>
<B>צד,ז</B> וַ֭יֹּ֣אמְרוּ לֹ֣א יִרְאֶה־יָּ֑הּ    וְלֹֽא־יָ֝בִ֗ין אֱלֹהֵ֥י יַֽעֲקֹֽב׃<BR>
<B>צד,ח</B> בִּ֭ינוּ בֹּֽעֲרִ֣ים בָּעָ֑ם    וּ֝כְסִילִ֗ים מָתַ֥י תַּשְׂכִּֽילוּ׃<BR>
<B>צד,ט</B> הֲנֹ֣טַֽע אֹ֭זֶן הֲלֹ֣א יִשְׁמָ֑ע    אִֽם־יֹ֥צֵֽר עַ֝֗יִן הֲלֹ֣א יַבִּֽיט׃<BR>
<B>צד,י</B> הֲיֹסֵ֣ר גּ֭וֹיִם הֲלֹ֣א יוֹכִ֑יחַ    הַֽמְלַמֵּ֖ד אָדָ֣ם דָּֽעַת׃<BR>
<B>צד,יא</B> יְֽהוָ֗ה יֹ֭דֵעַ מַחְשְׁב֣וֹת אָדָ֑ם    כִּי־הֵ֥מָּה הָֽבֶל׃<BR>
<B>צד,יב</B> אַשְׁרֵ֤י ׀ הַגֶּ֣בֶר אֲשֶׁר־תְּיַסְּרֶ֣נּוּ יָּ֑הּ    וּֽמִתּוֹרָתְךָ֥ תְלַמְּדֶֽנּוּ׃<BR>
<B>צד,יג</B> לְהַשְׁקִ֣יט ל֭וֹ מִ֣ימֵי רָ֑ע    עַ֤ד יִכָּרֶ֖ה לָֽרָשָׁ֣ע שָֽׁחַת׃<BR>
<B>צד,יד</B> כִּ֤י ׀ לֹֽא־יִטֹּ֣שׁ יְהוָ֣ה עַמּ֑וֹ    וְ֝נַֽחֲלָת֗וֹ לֹ֣א יַֽעֲזֹֽב׃<BR>
<B>צד,טו</B> כִּֽי־עַד־צֶ֭דֶק יָשׁ֣וּב מִשְׁפָּ֑ט    וְ֝אַֽחֲרָ֗יו כָּל־יִשְׁרֵי־לֵֽב׃<BR>
<B>צד,טז</B> מִֽי־יָק֣וּם לִ֭י עִם־מְרֵעִ֑ים    מִֽי־יִתְיַצֵּ֥ב לִ֝֗י עִם־פֹּ֥עֲלֵי אָֽוֶן׃<BR>
<B>צד,יז</B> לוּלֵ֣י יְ֭הוָה עֶזְרָ֣תָה לִּ֑י    כִּמְעַ֓ט ׀ שָֽׁכְנָ֖ה דוּמָ֣ה נַפְשִֽׁי׃<BR>
<B>צד,יח</B> אִם־אָ֭מַרְתִּי מָ֣טָה רַגְלִ֑י    חַסְדְּךָ֥ יְ֝הוָ֗ה יִסְעָדֵֽנִי׃<BR>
<B>צד,יט</B> בְּרֹ֣ב שַׂרְעַפַּ֣י בְּקִרְבִּ֑י    תַּ֝נְחוּמֶ֗יךָ יְֽשַׁעַשְׁע֥וּ נַפְשִֽׁי׃<BR>
<B>צד,כ</B> הַֽ֭יְחָבְרְךָ כִּסֵּ֣א הַוּ֑וֹת    יֹצֵ֖ר עָמָ֣ל עֲלֵי־חֹֽק׃<BR>
<B>צד,כא</B> יָ֭גוֹדּוּ עַל־נֶ֣פֶשׁ צַדִּ֑יק    וְדָ֖ם נָקִ֣י יַרְשִֽׁיעוּ׃<BR>
<B>צד,כב</B> וַיְהִ֬י יְהוָ֣ה לִ֣י לְמִשְׂגָּ֑ב    וֵֽ֝אלֹהַ֗י לְצ֣וּר מַחְסִֽי׃<BR>
<B>צד,כג</B> וַיָּ֤שֶׁב עֲלֵיהֶ֨ם ׀ אֶת־אוֹנָ֗ם    וּבְרָֽעָתָ֥ם יַצְמִיתֵ֑ם<BR>יַ֝צְמִיתֵ֗ם    יְהוָ֥ה אֱלֹהֵֽינוּ׃</P>
<P><B>צה,א</B> לְ֭כוּ נְרַנְּנָ֣ה לַֽיהוָ֑ה    נָ֝רִ֗יעָה לְצ֣וּר יִשְׁעֵֽנוּ׃<BR>
<B>צה,ב</B> נְקַדְּמָ֣ה פָנָ֣יו בְּתוֹדָ֑ה    בִּ֝זְמִר֗וֹת נָרִ֥יעַֽ לֽוֹ׃<BR>
<B>צה,ג</B> כִּ֤י אֵ֣ל גָּד֣וֹל יְהוָ֑ה    וּמֶ֥לֶךְ גָּ֝ד֗וֹל עַל־כָּל־אֱלֹהִֽים׃<BR>
<B>צה,ד</B> אֲשֶׁ֣ר בְּ֭יָדוֹ מֶחְקְרֵי־אָ֑רֶץ    וְתֽוֹעֲפֹ֖ת הָרִ֣ים לֽוֹ׃<BR>
<B>צה,ה</B> אֲשֶׁר־ל֣וֹ הַ֭יָּם וְה֣וּא עָשָׂ֑הוּ    וְ֝יַבֶּ֗שֶׁת יָדָ֥יו יָצָֽרוּ׃<BR>
<B>צה,ו</B> בֹּ֭אוּ נִשְׁתַּֽחֲוֶ֣ה וְנִכְרָ֑עָה    נִ֝בְרְכָ֗ה לִֽפְנֵי־יְהוָ֥ה עֹשֵֽׂנוּ׃<BR>
<B>צה,ז</B> כִּ֘י ה֤וּא אֱלֹהֵ֗ינוּ    וַֽאֲנַ֤חְנוּ עַ֣ם מַ֭רְעִיתוֹ וְצֹ֣אן יָד֑וֹ<BR>הַ֝יּ֗וֹם    אִֽם־בְּקֹל֥וֹ תִשְׁמָֽעוּ׃<BR>
<B>צה,ח</B> אַל־תַּקְשׁ֣וּ לְ֭בַבְכֶם כִּמְרִיבָ֑ה    כְּי֥וֹם מַ֝סָּ֗ה בַּמִּדְבָּֽר׃<BR>
<B>צה,ט</B> אֲשֶׁ֣ר נִ֭סּוּנִי אֲבֽוֹתֵיכֶ֑ם    בְּ֝חָנ֗וּנִי גַּם־רָא֥וּ פָֽעֳלִֽי׃<BR>
<B>צה,י</B> אַרְבָּ֘עִ֤ים שָׁנָ֨ה ׀ אָ֘ק֤וּט בְּד֗וֹר    וָֽאֹמַ֗ר עַ֤ם תֹּעֵ֣י לֵבָ֣ב הֵ֑ם<BR>וְ֝הֵ֗ם    לֹֽא־יָדְע֥וּ דְרָכָֽי׃<BR>
<B>צה,יא</B> אֲשֶׁר־נִשְׁבַּ֥עְתִּי בְאַפִּ֑י    אִם־יְ֝בֹא֗וּן אֶל־מְנֽוּחָתִֽי׃</P>
<P><B>צו,א</B> שִׁ֣ירוּ לַֽ֭יהוָה שִׁ֣יר חָדָ֑שׁ    שִׁ֥ירוּ לַֽ֝יהוָ֗ה כָּל־הָאָֽרֶץ׃<BR>
<B>צו,ב</B> שִׁ֣ירוּ לַֽ֭יהוָה בָּֽרְכ֣וּ שְׁמ֑וֹ    בַּשְּׂר֥וּ מִיּֽוֹם־לְ֝י֗וֹם יְשֽׁוּעָתֽוֹ׃<BR>
<B>צו,ג</B> סַפְּר֣וּ בַגּוֹיִ֣ם כְּבוֹד֑וֹ    בְּכָל־הָֽ֝עַמִּ֗ים נִפְלְאוֹתָֽיו׃<BR>
<B>צו,ד</B> כִּ֥י גָ֘ד֤וֹל יְהוָ֣ה וּמְהֻלָּ֣ל מְאֹ֑ד    נוֹרָ֥א ה֝֗וּא עַל־כָּל־אֱלֹהִֽים׃<BR>
<B>צו,ה</B> כִּ֤י ׀ כָּל־אֱלֹהֵ֣י הָֽעַמִּ֣ים אֱלִילִ֑ים    וַֽ֝יהוָ֗ה שָׁמַ֥יִם עָשָֽׂה׃<BR>
<B>צו,ו</B> הוֹד־וְהָדָ֥ר לְפָנָ֑יו    עֹ֥ז וְ֝תִפְאֶ֗רֶת בְּמִקְדָּשֽׁוֹ׃<BR>
<B>צו,ז</B> הָב֣וּ לַֽ֭יהוָה מִשְׁפְּח֣וֹת עַמִּ֑ים    הָב֥וּ לַֽ֝יהוָ֗ה כָּב֥וֹד וָעֹֽז׃<BR>
<B>צו,ח</B> הָב֣וּ לַֽ֭יהוָה כְּב֣וֹד שְׁמ֑וֹ    שְׂאֽוּ־מִ֝נְחָ֗ה וּבֹ֥אוּ לְחַצְרוֹתָֽיו׃<BR>
<B>צו,ט</B> הִשְׁתַּֽחֲו֣וּ לַֽ֭יהוָה בְּהַדְרַת־קֹ֑דֶשׁ    חִ֥ילוּ מִ֝פָּנָ֗יו כָּל־הָאָֽרֶץ׃<BR>
<B>צו,י</B> אִמְר֤וּ בַגּוֹיִ֨ם ׀ יְה֘וָ֤ה מָלָ֗ךְ    אַף־תִּכּ֣וֹן תֵּ֭בֵל בַּל־תִּמּ֑וֹט<BR>יָדִ֥ין עַ֝מִּ֗ים    בְּמֵֽישָׁרִֽים׃<BR>
<B>צו,יא</B> יִשְׂמְח֣וּ הַ֭שָּׁמַיִם וְתָגֵ֣ל הָאָ֑רֶץ    יִֽרְעַ֥ם הַ֝יָּ֗ם וּמְלֹאֽוֹ׃<BR>
<B>צו,יב</B> יַֽעֲלֹ֣ז שָׂ֭דַי וְכָל־אֲשֶׁר־בּ֑וֹ    אָ֥ז יְ֝רַנְּנ֗וּ כָּל־עֲצֵי־יָֽעַר׃<BR>
<B>צו,יג</B> לִפְנֵ֤י יְהוָ֨ה ׀ כִּ֬י בָ֗א    כִּ֥י בָא֮ לִשְׁפֹּ֪ט הָ֫אָ֥רֶץ<BR>יִשְׁפֹּֽט־תֵּבֵ֥ל בְּצֶ֑דֶק    וְ֝עַמִּ֗ים בֶּאֱמֽוּנָתֽוֹ׃</P>
<P><B>צז,א</B> יְהוָ֣ה מָ֭לָךְ תָּגֵ֣ל הָאָ֑רֶץ    יִ֝שְׂמְח֗וּ אִיִּ֥ים רַבִּֽים׃<BR>
<B>צז,ב</B> עָנָ֣ן וַֽעֲרָפֶ֣ל סְבִיבָ֑יו    צֶ֥דֶק וּ֝מִשְׁפָּ֗ט מְכ֣וֹן כִּסְאֽוֹ׃<BR>
<B>צז,ג</B> אֵ֭שׁ לְפָנָ֣יו תֵּלֵ֑ךְ    וּתְלַהֵ֖ט סָבִ֣יב צָרָֽיו׃<BR>
<B>צז,ד</B> הֵאִ֣ירוּ בְרָקָ֣יו תֵּבֵ֑ל    רָֽאֲתָ֖ה וַתָּחֵ֣ל הָאָֽרֶץ׃<BR>
<B>צז,ה</B> הָרִ֗ים כַּדּוֹנַ֗ג נָ֭מַסּוּ מִלִּפְנֵ֣י יְהוָ֑ה    מִ֝לִּפְנֵ֗י אֲד֣וֹן כָּל־הָאָֽרֶץ׃<BR>
<B>צז,ו</B> הִגִּ֣ידוּ הַשָּׁמַ֣יִם צִדְק֑וֹ    וְרָא֖וּ כָל־הָֽעַמִּ֣ים כְּבוֹדֽוֹ׃<BR>
<B>צז,ז</B> יֵבֹ֤שׁוּ ׀ כָּל־עֹ֬בְדֵי פֶ֗סֶל    הַמִּֽתְהַלְלִ֥ים בָּֽאֱלִילִ֑ים<BR>הִשְׁתַּֽחֲווּ־ל֝֗וֹ    כָּל־אֱלֹהִֽים׃<BR>
<B>צז,ח</B> שָֽׁמְעָ֬ה וַתִּשְׂמַ֨ח ׀ צִיּ֗וֹן    וַ֭תָּגֵלְנָה בְּנ֣וֹת יְהוּדָ֑ה <BR>לְמַ֖עַן מִשְׁפָּטֶ֣יךָ    יְהוָֽה׃<BR>
<B>צז,ט</B> כִּֽי־אַתָּ֤ה יְהוָ֗ה    עֶלְי֥וֹן עַל־כָּל־הָאָ֑רֶץ<BR>מְאֹ֥ד נַֽ֝עֲלֵ֗יתָ    עַל־כָּל־אֱלֹהִֽים׃<BR>
<B>צז,י</B> אֹֽהֲבֵ֥י יְהוָ֗ה    שִׂנְא֫וּ רָ֥ע<BR>שֹׁ֭מֵר נַפְשׁ֣וֹת חֲסִידָ֑יו    מִיַּ֥ד רְ֝שָׁעִ֗ים יַצִּילֵֽם׃<BR>
<B>צז,יא</B> א֭וֹר זָרֻ֣עַ לַצַּדִּ֑יק    וּֽלְיִשְׁרֵי־לֵ֥ב שִׂמְחָֽה׃<BR>
<B>צז,יב</B> שִׂמְח֣וּ צַ֭דִּיקִים בַּֽיהוָ֑ה    וְ֝הוֹד֗וּ לְזֵ֣כֶר קָדְשֽׁוֹ׃</P>
<P><B>צח,א</B> מִזְמ֡וֹר שִׁ֤ירוּ לַֽיהוָ֨ה ׀ שִׁ֣יר חָ֭דָשׁ    כִּֽי־נִפְלָא֣וֹת עָשָׂ֑ה<BR>הוֹשִֽׁיעָה־לּ֥וֹ יְ֝מִינ֗וֹ    וּזְר֥וֹעַ קָדְשֽׁוֹ׃<BR>
<B>צח,ב</B> הוֹדִ֣יעַ יְ֭הוָה יְשֽׁוּעָת֑וֹ    לְעֵינֵ֥י הַ֝גּוֹיִ֗ם גִּלָּ֥ה צִדְקָתֽוֹ׃<BR>
<B>צח,ג</B> זָ֘כַ֤ר חַסְדּ֨וֹ ׀ וֶ֥אֱֽמוּנָתוֹ֮    לְבֵ֪ית יִשְׂרָ֫אֵ֥ל<BR>רָא֥וּ כָל־אַפְסֵי־אָ֑רֶץ    אֵ֝֗ת יְשׁוּעַ֥ת אֱלֹהֵֽינוּ׃<BR>
<B>צח,ד</B> הָרִ֣יעוּ לַֽ֭יהוָה כָּל־הָאָ֑רֶץ    פִּצְח֖וּ וְרַנְּנ֣וּ וְזַמֵּֽרוּ׃<BR>
<B>צח,ה</B> זַמְּר֣וּ לַֽיהוָ֣ה בְּכִנּ֑וֹר    בְּ֝כִנּ֗וֹר וְק֣וֹל זִמְרָֽה׃<BR>
<B>צח,ו</B> בַּ֭חֲצֹ֣צְרוֹת וְק֣וֹל שׁוֹפָ֑ר    הָ֝רִ֗יעוּ לִפְנֵ֤י ׀ הַמֶּ֬לֶךְ יְהוָֽה׃<BR>
<B>צח,ז</B> יִרְעַ֣ם הַ֭יָּם וּמְלֹא֑וֹ    תֵּ֝בֵ֗ל וְיֹ֣שְׁבֵי בָֽהּ׃<BR>
<B>צח,ח</B> נְהָר֥וֹת יִמְחֲאוּ־כָ֑ף    יַ֝֗חַד הָרִ֥ים יְרַנֵּֽנוּ׃<BR>
<B>צח,ט</B> לִ֥פְֽנֵי יְהוָ֗ה    כִּ֥י בָא֮ לִשְׁפֹּ֪ט הָ֫אָ֥רֶץ<BR>יִשְׁפֹּֽט־תֵּבֵ֥ל בְּצֶ֑דֶק    וְ֝עַמִּ֗ים בְּמֵֽישָׁרִֽים׃</P>
<P><B>צט,א</B> יְהוָ֣ה מָ֭לָךְ יִרְגְּז֣וּ עַמִּ֑ים    יֹשֵׁ֥ב כְּ֝רוּבִ֗ים תָּנ֥וּט הָאָֽרֶץ׃<BR>
<B>צט,ב</B> יְ֭הוָה בְּצִיּ֣וֹן גָּד֑וֹל    וְרָ֥ם ה֝֗וּא עַל־כָּל־הָֽעַמִּֽים׃<BR>
<B>צט,ג</B> יוֹד֣וּ שִׁ֭מְךָ גָּד֥וֹל וְנוֹרָ֗א    קָד֥וֹשׁ הֽוּא׃<BR>
<B>צט,ד</B> וְעֹ֥ז מֶלֶךְ֮    מִשְׁפָּ֪ט אָ֫הֵ֥ב<BR>אַ֭תָּה כּוֹנַ֣נְתָּ מֵֽישָׁרִ֑ים    מִשְׁפָּ֥ט וּ֝צְדָקָ֗ה בְּיַֽעֲקֹ֤ב ׀ אַתָּ֬ה עָשִֽׂיתָ׃<BR>
<B>צט,ה</B> רֽוֹמְמ֡וּ יְה֘וָ֤ה אֱלֹהֵ֗ינוּ וְֽ֭הִשְׁתַּחֲווּ לַֽהֲדֹ֥ם רַגְלָ֗יו    קָד֥וֹשׁ הֽוּא׃<BR>
<B>צט,ו</B> מֹ֘שֶׁ֤ה וְאַֽהֲרֹ֨ן ׀ בְּֽכֹהֲנָ֗יו    וּ֭שְׁמוּאֵל בְּקֹֽרְאֵ֣י שְׁמ֑וֹ<BR>קֹרִ֥אים אֶל־יְ֝הוָ֗ה    וְה֣וּא יַֽעֲנֵֽם׃<BR>
<B>צט,ז</B> בְּעַמּ֣וּד עָ֭נָן יְדַבֵּ֣ר אֲלֵיהֶ֑ם    שָֽׁמְר֥וּ עֵֽ֝דֹתָ֗יו וְחֹ֣ק נָֽתַן־לָֽמוֹ׃<BR>
<B>צט,ח</B> יְהוָ֣ה אֱלֹהֵינוּ֮    אַתָּ֪ה עֲנִ֫יתָ֥ם<BR>אֵ֣ל נֹ֭שֵׂא הָיִ֣יתָ לָהֶ֑ם    וְ֝נֹקֵ֗ם עַל־עֲלִֽילוֹתָֽם׃<BR>
<B>צט,ט</B> רֽוֹמְמ֡וּ יְה֘וָ֤ה אֱלֹהֵ֗ינוּ    וְֽ֭הִשְׁתַּחֲווּ לְהַ֣ר קָדְשׁ֑וֹ<BR>כִּֽי־קָ֝ד֗וֹשׁ    יְהוָ֥ה אֱלֹהֵֽינוּ׃</P>
<P><B>ק,א</B> מִזְמ֥וֹר לְתוֹדָ֑ה    הָרִ֥יעוּ לַֽ֝יהוָ֗ה כָּל־הָאָֽרֶץ׃<BR>
<B>ק,ב</B> עִבְד֣וּ אֶת־יְהוָ֣ה בְּשִׂמְחָ֑ה    בֹּ֥אוּ לְ֝פָנָ֗יו בִּרְנָנָֽה׃<BR>
<B>ק,ג</B> דְּע֗וּ    כִּֽי־יְהוָה֮ ה֤וּא אֱלֹ֫הִ֥ים<BR>הֽוּא־עָ֭שָׂנוּ ולא (וְל֣וֹ) אֲנַ֑חְנוּ    עַ֝מּ֗וֹ וְצֹ֣אן מַרְעִיתֽוֹ׃<BR>
<B>ק,ד</B> בֹּ֤אוּ שְׁעָרָ֨יו ׀ בְּתוֹדָ֗ה חֲצֵֽרֹתָ֥יו בִּתְהִלָּ֑ה    הֽוֹדוּ־ל֝֗וֹ בָּֽרְכ֥וּ שְׁמֽוֹ׃<BR>
<B>ק,ה</B> כִּי־ט֣וֹב יְ֭הוָה לְעוֹלָ֣ם חַסְדּ֑וֹ    וְעַד־דֹּ֥ר וָ֝דֹ֗ר אֱמֽוּנָתֽוֹ׃</P>
<P><B>קא,א</B> לְדָוִ֗ד מִ֫זְמ֥וֹר    חֶֽסֶד־וּמִשְׁפָּ֥ט אָשִׁ֑ירָה לְךָ֖ יְהוָ֣ה אֲזַמֵּֽרָה׃<BR>
<B>קא,ב</B> אַשְׂכִּ֤ילָה ׀ בְּדֶ֬רֶךְ תָּמִ֗ים    מָ֭תַי תָּב֣וֹא אֵלָ֑י<BR>אֶתְהַלֵּ֥ךְ בְּתָם־לְ֝בָבִ֗י    בְּקֶ֣רֶב בֵּיתִֽי׃<BR>
<B>קא,ג</B> לֹֽא־אָשִׁ֨ית ׀ לְנֶ֥גֶד עֵינַ֗י    דְּֽבַר־בְּלִ֫יָּ֥עַל<BR>עֲשֹֽׂה־סֵטִ֥ים שָׂנֵ֑אתִי    לֹ֖א יִדְבַּ֣ק בִּֽי׃<BR>
<B>קא,ד</B> לֵבָ֣ב עִ֭קֵּשׁ יָס֣וּר מִמֶּ֑נִּי    רָ֝֗ע לֹ֣א אֵדָֽע׃<BR>
<B>קא,ה</B> מלושני (מְלָשְׁנִ֬י) בַסֵּ֨תֶר ׀ רֵעֵהוּ֮    אוֹת֪וֹ אַ֫צְמִ֥ית<BR>גְּֽבַהּ־עֵ֭ינַיִם וּרְחַ֣ב לֵבָ֑ב    אֹ֝ת֗וֹ לֹ֣א אוּכָֽל׃<BR>
<B>קא,ו</B> עֵינַ֤י ׀ בְּנֶֽאֶמְנֵי־אֶרֶץ֮    לָשֶׁ֪בֶת עִמָּ֫דִ֥י<BR>הֹ֭לֵךְ בְּדֶ֣רֶךְ תָּמִ֑ים    ה֝֗וּא יְשָֽׁרְתֵֽנִי׃<BR>
<B>קא,ז</B> לֹֽא־יֵשֵׁ֨ב ׀ בְּקֶ֥רֶב בֵּיתִי֮    עֹשֵׂ֪ה רְמִ֫יָּ֥ה<BR>דֹּבֵ֥ר שְׁקָרִ֑ים    לֹֽא־יִ֝כּ֗וֹן לְנֶ֣גֶד עֵינָֽי׃<BR>
<B>קא,ח</B> לַבְּקָרִ֗ים    אַצְמִ֥ית כָּל־רִשְׁעֵי־אָ֑רֶץ<BR>לְהַכְרִ֥ית מֵֽעִיר־יְ֝הוָ֗ה    כָּל־פֹּ֥עֲלֵי אָֽוֶן׃</P>
<P><B>קב,א</B> תְּ֭פִלָּה לְעָנִ֣י כִֽי־יַעֲטֹ֑ף    וְלִפְנֵ֥י יְ֝הוָ֗ה יִשְׁפֹּ֥ךְ שִׂיחֽוֹ׃<BR>
<B>קב,ב</B> יְ֭הוָה שִׁמְעָ֣ה תְפִלָּתִ֑י    וְ֝שַׁוְעָתִ֗י אֵלֶ֥יךָ תָבֽוֹא׃<BR>
<B>קב,ג</B> אַל־תַּסְתֵּ֬ר פָּנֶ֨יךָ ׀ מִמֶּנִּי֮    בְּי֪וֹם צַ֫ר לִ֥י<BR>הַטֵּֽה־אֵלַ֥י אָזְנֶ֑ךָ    בְּי֥וֹם אֶ֝קְרָ֗א מַהֵ֥ר עֲנֵֽנִי׃<BR>
<B>קב,ד</B> כִּֽי־כָל֣וּ בְעָשָׁ֣ן יָמָ֑י    וְ֝עַצְמוֹתַ֗י כְּמוֹקֵ֥ד נִחָֽרוּ׃<BR>
<B>קב,ה</B> הוּכָּֽה־כָעֵ֣שֶׂב וַיִּבַ֣שׁ לִבִּ֑י    כִּֽי־שָׁ֝כַ֗חְתִּי מֵֽאֲכֹ֥ל לַחְמִֽי׃<BR>
<B>קב,ו</B> מִקּ֥וֹל אַנְחָתִ֑י    דָּֽבְקָ֥ה עַ֝צְמִ֗י לִבְשָׂרִֽי׃<BR>
<B>קב,ז</B> דָּ֭מִיתִי לִקְאַ֣ת מִדְבָּ֑ר    הָ֝יִ֗יתִי כְּכ֣וֹס חֳרָבֽוֹת׃<BR>
<B>קב,ח</B> שָׁקַ֥דְתִּי וָאֶֽהְיֶ֑ה    כְּ֝צִפּ֗וֹר בּוֹדֵ֥ד עַל־גָּֽג׃<BR>
<B>קב,ט</B> כָּל־הַ֭יּוֹם חֵֽרְפ֣וּנִי אֽוֹיְבָ֑י    מְ֝הֽוֹלָלַ֗י בִּ֣י נִשְׁבָּֽעוּ׃<BR>
<B>קב,י</B> כִּי־אֵ֭פֶר כַּלֶּ֣חֶם אָכָ֑לְתִּי    וְ֝שִׁקֻּוַ֗י בִּבְכִ֥י מָסָֽכְתִּי׃<BR>
<B>קב,יא</B> מִפְּנֵֽי־זַעַמְךָ֥ וְקִצְפֶּ֑ךָ    כִּ֥י נְ֝שָׂאתַ֗נִי וַתַּשְׁלִיכֵֽנִי׃<BR>
<B>קב,יב</B> יָ֭מַי כְּצֵ֣ל נָט֑וּי    וַֽ֝אֲנִ֗י כָּעֵ֥שֶׂב אִיבָֽשׁ׃<BR>
<B>קב,יג</B> וְאַתָּ֣ה יְ֭הוָה לְעוֹלָ֣ם תֵּשֵׁ֑ב    וְ֝זִכְרְךָ֗ לְדֹ֣ר וָדֹֽר׃<BR>
<B>קב,יד</B> אַתָּ֣ה תָ֭קוּם תְּרַחֵ֣ם צִיּ֑וֹן    כִּי־עֵ֥ת לְ֝חֶֽנְנָ֗הּ כִּי־בָ֥א מוֹעֵֽד׃<BR>
<B>קב,טו</B> כִּֽי־רָצ֣וּ עֲ֭בָדֶיךָ אֶת־אֲבָנֶ֑יהָ    וְֽאֶת־עֲפָרָ֥הּ יְחֹנֵֽנוּ׃<BR>
<B>קב,טז</B> וְיִֽירְא֣וּ ג֭וֹיִם אֶת־שֵׁ֣ם יְהוָ֑ה    וְֽכָל־מַלְכֵ֥י הָ֝אָ֗רֶץ אֶת־כְּבוֹדֶֽךָ׃<BR>
<B>קב,יז</B> כִּֽי־בָנָ֣ה יְהוָ֣ה צִיּ֑וֹן    נִ֝רְאָ֗ה בִּכְבוֹדֽוֹ׃<BR>
<B>קב,יח</B> פָּ֭נָה אֶל־תְּפִלַּ֣ת הָֽעַרְעָ֑ר    וְלֹֽא־בָ֝זָ֗ה אֶת־תְּפִלָּתָֽם׃<BR>
<B>קב,יט</B> תִּכָּ֣תֶב זֹ֭את לְד֣וֹר אַֽחֲר֑וֹן    וְעַ֥ם נִ֝בְרָ֗א יְהַלֶּל־יָֽהּ׃<BR>
<B>קב,כ</B> כִּֽי־הִ֭שְׁקִיף מִמְּר֣וֹם קָדְשׁ֑וֹ    יְ֝הוָ֗ה מִשָּׁמַ֤יִם ׀ אֶל־אֶ֬רֶץ הִבִּֽיט׃<BR>
<B>קב,כא</B> לִ֭שְׁמֹעַ אֶנְקַ֣ת אָסִ֑יר    לְ֝פַתֵּ֗חַ בְּנֵ֣י תְמוּתָֽה׃<BR>
<B>קב,כב</B> לְסַפֵּ֣ר בְּ֭צִיּוֹן שֵׁ֣ם יְהוָ֑ה    וּ֝תְהִלָּת֗וֹ בִּירֽוּשָׁלִָֽם׃<BR>
<B>קב,כג</B> בְּהִקָּבֵ֣ץ עַמִּ֣ים יַחְדָּ֑ו    וּ֝מַמְלָכ֗וֹת לַֽעֲבֹ֥ד אֶת־יְהוָֽה׃<BR>
<B>קב,כד</B> עִנָּ֖ה בַדֶּ֥רֶךְ כחו (כֹּחִ֗י)    קִצַּ֥ר יָמָֽי׃<BR>
<B>קב,כה</B> אֹמַ֗ר אֵלִ֗י אַֽל־תַּ֭עֲלֵנִי בַּֽחֲצִ֣י יָמָ֑י    בְּד֖וֹר דּוֹרִ֣ים שְׁנוֹתֶֽיךָ׃<BR>
<B>קב,כו</B> לְ֭פָנִים הָאָ֣רֶץ יָסַ֑דְתָּ    וּֽמַעֲשֵׂ֖ה יָדֶ֣יךָ שָׁמָֽיִם׃<BR>
<B>קב,כז</B> הֵ֤מָּה ׀ יֹאבֵדוּ֮    וְאַתָּ֪ה תַֽ֫עֲמֹ֥ד<BR>וְ֭כֻלָּם כַּבֶּ֣גֶד יִבְל֑וּ    כַּלְּב֖וּשׁ תַּֽחֲלִיפֵ֣ם וְֽיַחֲלֹֽפוּ׃<BR>
<B>קב,כח</B> וְאַתָּה־ה֑וּא    וּ֝שְׁנוֹתֶ֗יךָ לֹ֣א יִתָּֽמּוּ׃<BR>
<B>קב,כט</B> בְּנֵֽי־עֲבָדֶ֥יךָ יִשְׁכּ֑וֹנוּ    וְ֝זַרְעָ֗ם לְפָנֶ֥יךָ יִכּֽוֹן׃</P>
<P><B>קג,א</B> לְדָוִ֨ד ׀ בָּֽרְכִ֣י נַ֭פְשִׁי אֶת־יְהוָ֑ה    וְכָל־קְ֝רָבַ֗י אֶת־שֵׁ֥ם קָדְשֽׁוֹ׃<BR>
<B>קג,ב</B> בָּֽרְכִ֣י נַ֭פְשִׁי אֶת־יְהוָ֑ה    וְאַל־תִּ֝שְׁכְּחִ֗י כָּל־גְּמוּלָֽיו׃<BR>
<B>קג,ג</B> הַסֹּלֵ֥חַ לְכָל־עֲו‍ֹנֵ֑כִי    הָֽ֝רֹפֵ֗א לְכָל־תַּֽחֲלוּאָֽיְכִי׃<BR>
<B>קג,ד</B> הַגּוֹאֵ֣ל מִשַּׁ֣חַת חַיָּ֑יְכִי    הַֽ֝מְעַטְּרֵ֗כִי חֶ֣סֶד וְרַֽחֲמִֽים׃<BR>
<B>קג,ה</B> הַמַּשְׂבִּ֣יעַ בַּטּ֣וֹב עֶדְיֵ֑ךְ    תִּתְחַדֵּ֖שׁ כַּנֶּ֣שֶׁר נְעוּרָֽיְכִי׃<BR>
<B>קג,ו</B> עֹשֵׂ֣ה צְדָק֣וֹת יְהוָ֑ה    וּ֝מִשְׁפָּטִ֗ים לְכָל־עֲשׁוּקִֽים׃<BR>
<B>קג,ז</B> יוֹדִ֣יעַ דְּרָכָ֣יו לְמֹשֶׁ֑ה    לִבְנֵ֥י יִ֝שְׂרָאֵ֗ל עֲלִֽילוֹתָֽיו׃<BR>
<B>קג,ח</B> רַח֣וּם וְחַנּ֣וּן יְהוָ֑ה    אֶ֖רֶךְ אַפַּ֣יִם וְרַב־חָֽסֶד׃<BR>
<B>קג,ט</B> לֹֽא־לָנֶ֥צַח יָרִ֑יב    וְלֹ֖א לְעוֹלָ֣ם יִטּֽוֹר׃<BR>
<B>קג,י</B> לֹ֣א כַֽ֭חֲטָאֵינוּ עָ֣שָׂה לָ֑נוּ    וְלֹ֥א כַ֝עֲוֽ‍ֹנֹתֵ֗ינוּ גָּמַ֥ל עָלֵֽינוּ׃<BR>
<B>קג,יא</B> כִּ֤י כִגְבֹ֣הַּ שָׁ֭מַיִם עַל־הָאָ֑רֶץ    גָּבַ֥ר חַ֝סְדּ֗וֹ עַל־יְרֵאָֽיו׃<BR>
<B>קג,יב</B> כִּרְחֹ֣ק מִ֭זְרָח מִֽמַּעֲרָ֑ב    הִֽרְחִ֥יק מִ֝מֶּ֗נּוּ אֶת־פְּשָׁעֵֽינוּ׃<BR>
<B>קג,יג</B> כְּרַחֵ֣ם אָ֭ב עַל־בָּנִ֑ים    רִחַ֥ם יְ֝הוָ֗ה עַל־יְרֵאָֽיו׃<BR>
<B>קג,יד</B> כִּי־ה֭וּא יָדַ֣ע יִצְרֵ֑נוּ    זָ֝כ֗וּר כִּֽי־עָפָ֥ר אֲנָֽחְנוּ׃<BR>
<B>קג,טו</B> אֱ֭נוֹשׁ כֶּֽחָצִ֣יר יָמָ֑יו    כְּצִ֥יץ הַ֝שָּׂדֶ֗ה כֵּ֣ן יָצִֽיץ׃<BR>
<B>קג,טז</B> כִּ֤י ר֣וּחַ עָֽבְרָה־בּ֣וֹ וְאֵינֶ֑נּוּ    וְלֹֽא־יַכִּירֶ֖נּוּ ע֣וֹד מְקוֹמֽוֹ׃<BR>
<B>קג,יז</B> וְחֶ֤סֶד יְהוָ֨ה ׀ מֵֽעוֹלָ֣ם וְעַד־ע֭וֹלָם    עַל־יְרֵאָ֑יו<BR>וְ֝צִדְקָת֗וֹ    לִבְנֵ֥י בָנִֽים׃<BR>
<B>קג,יח</B> לְשֹֽׁמְרֵ֥י בְרִית֑וֹ    וּלְזֹֽכְרֵ֥י פִ֝קֻּדָ֗יו לַֽעֲשׂוֹתָֽם׃<BR>
<B>קג,יט</B> יְֽהוָ֗ה בַּ֭שָּׁמַיִם הֵכִ֣ין כִּסְא֑וֹ    וּ֝מַלְכוּת֗וֹ בַּכֹּ֥ל מָשָֽׁלָה׃<BR>
<B>קג,כ</B> בָּֽרְכ֥וּ יְהוָ֗ה    מַלְאָ֫כָ֥יו<BR>גִּבֹּ֣רֵי כֹ֭חַ עֹשֵׂ֣י דְבָר֑וֹ    לִ֝שְׁמֹ֗עַ בְּק֣וֹל דְּבָרֽוֹ׃<BR>
<B>קג,כא</B> בָּֽרְכ֣וּ יְ֭הוָה כָּל־צְבָאָ֑יו    מְ֝שָֽׁרְתָ֗יו עֹשֵׂ֥י רְצוֹנֽוֹ׃<BR>
<B>קג,כב</B> בָּֽרְכ֤וּ יְהוָ֨ה ׀ כָּֽל־מַעֲשָׂ֗יו    בְּכָל־מְקֹמ֥וֹת מֶמְשַׁלְתּ֑וֹ<BR>בָּֽרְכִ֥י נַ֝פְשִׁ֗י    אֶת־יְהוָֽה׃</P>
<P><B>קד,א</B> בָּֽרְכִ֥י נַפְשִׁ֗י    אֶת־יְה֫וָ֥ה<BR>יְהוָ֣ה אֱ֭לֹהַי גָּדַ֣לְתָּ מְּאֹ֑ד    ה֖וֹד וְהָדָ֣ר לָבָֽשְׁתָּ׃<BR>
<B>קד,ב</B> עֹֽטֶה־א֭וֹר כַּשַּׂלְמָ֑ה    נוֹטֶ֥ה שָׁ֝מַ֗יִם כַּיְרִיעָֽה׃<BR>
<B>קד,ג</B> הַ֥מְקָרֶ֥ה בַמַּ֗יִם    עֲֽלִיּ֫וֹתָ֥יו<BR>הַשָּׂם־עָבִ֥ים רְכוּב֑וֹ    הַֽ֝מְהַלֵּ֗ךְ עַל־כַּנְפֵי־רֽוּחַ׃<BR>
<B>קד,ד</B> עֹשֶׂ֣ה מַלְאָכָ֣יו רוּח֑וֹת    מְ֝שָֽׁרְתָ֗יו אֵ֣שׁ לֹהֵֽט׃<BR>
<B>קד,ה</B> יָֽסַד־אֶ֭רֶץ עַל־מְכוֹנֶ֑יהָ    בַּל־תִּ֝מּ֗וֹט עוֹלָ֥ם וָעֶֽד׃<BR>
<B>קד,ו</B> תְּ֭הוֹם כַּלְּב֣וּשׁ כִּסִּית֑וֹ    עַל־הָ֝רִ֗ים יַ֖עַמְדוּ מָֽיִם׃<BR>
<B>קד,ז</B> מִן־גַּעֲרָ֣תְךָ֣ יְנוּס֑וּן    מִן־ק֥וֹל רַֽ֝עַמְךָ֗ יֵחָֽפֵזֽוּן׃<BR>
<B>קד,ח</B> יַֽעֲל֣וּ הָ֭רִים יֵֽרְד֣וּ בְקָע֑וֹת    אֶל־מְ֝ק֗וֹם זֶ֤ה ׀ יָסַ֬דְתָּ לָהֶֽם׃<BR>
<B>קד,ט</B> גְּֽבוּל־שַׂ֭מְתָּ בַּל־יַֽעֲבֹר֑וּן    בַּל־יְ֝שֻׁב֗וּן לְכַסּ֥וֹת הָאָֽרֶץ׃<BR>
<B>קד,י</B> הַֽמְשַׁלֵּ֣חַ מַ֭עְיָנִים בַּנְּחָלִ֑ים    בֵּ֥ין הָ֝רִ֗ים יְהַלֵּכֽוּן׃<BR>
<B>קד,יא</B> יַ֭שְׁקוּ כָּל־חַיְת֣וֹ שָׂדָ֑י    יִשְׁבְּר֖וּ פְרָאִ֣ים צְמָאָֽם׃<BR>
<B>קד,יב</B> עֲ֭לֵיהֶם עוֹף־הַשָּׁמַ֣יִם יִשְׁכּ֑וֹן    מִבֵּ֥ין עֳ֝פָאיִ֗ם יִתְּנוּ־קֽוֹל׃<BR>
<B>קד,יג</B> מַשְׁקֶ֣ה הָ֭רִים מֵֽעֲלִיּוֹתָ֑יו    מִפְּרִ֥י מַֽ֝עֲשֶׂ֗יךָ תִּשְׂבַּ֥ע הָאָֽרֶץ׃<BR>
<B>קד,יד</B> מַצְמִ֤יחַ חָצִ֨יר ׀ לַבְּהֵמָ֗ה    וְ֭עֵשֶׂב לַֽעֲבֹדַ֣ת הָֽאָדָ֑ם<BR>לְה֥וֹצִיא לֶ֝֗חֶם    מִן־הָאָֽרֶץ׃<BR>
<B>קד,טו</B> וְיַ֤יִן ׀ יְשַׂמַּ֬ח לְֽבַב־אֱנ֗וֹשׁ    לְהַצְהִ֣יל פָּנִ֣ים מִשָּׁ֑מֶן<BR>וְ֝לֶ֗חֶם    לְֽבַב־אֱנ֥וֹשׁ יִסְעָֽד׃<BR>
<B>קד,טז</B> יִ֭שְׂבְּעוּ עֲצֵ֣י יְהוָ֑ה    אַֽרְזֵ֥י לְ֝בָנ֗וֹן אֲשֶׁ֣ר נָטָֽע׃<BR>
<B>קד,יז</B> אֲשֶׁר־שָׁ֭ם צִפֳּרִ֣ים יְקַנֵּ֑נוּ    חֲ֝סִידָ֗ה בְּרוֹשִׁ֥ים בֵּיתָֽהּ׃<BR>
<B>קד,יח</B> הָרִ֣ים הַ֭גְּבֹהִים לַיְּעֵלִ֑ים    סְ֝לָעִ֗ים מַחְסֶ֥ה לַֽשְׁפַנִּֽים׃<BR>
<B>קד,יט</B> עָשָׂ֣ה יָ֭רֵחַ לְמֽוֹעֲדִ֑ים    שֶׁ֝֗מֶשׁ יָדַ֥ע מְבוֹאֽוֹ׃<BR>
<B>קד,כ</B> תָּֽשֶׁת־חֹ֭שֶׁךְ וִ֣יהִי לָ֑יְלָה    בּֽוֹ־תִ֝רְמֹ֗שׂ כָּל־חַיְתוֹ־יָֽעַר׃<BR>
<B>קד,כא</B> הַ֭כְּפִירִים שֹֽׁאֲגִ֣ים לַטָּ֑רֶף    וּלְבַקֵּ֖שׁ מֵאֵ֣ל אָכְלָֽם׃<BR>
<B>קד,כב</B> תִּזְרַ֣ח הַ֭שֶּׁמֶשׁ יֵאָֽסֵפ֑וּן    וְאֶל־מְ֝עֽוֹנֹתָ֗ם יִרְבָּצֽוּן׃<BR>
<B>קד,כג</B> יֵצֵ֣א אָדָ֣ם לְפָֽעֳל֑וֹ    וְֽלַעֲבֹ֖דָת֣וֹ עֲדֵי־עָֽרֶב׃<BR>
<B>קד,כד</B> מָֽה־רַבּ֬וּ מַֽעֲשֶׂ֨יךָ ׀ יְֽהוָ֗ה    כֻּ֭לָּם בְּחָכְמָ֣ה עָשִׂ֑יתָ<BR>מָֽלְאָ֥ה הָ֝אָ֗רֶץ    קִנְיָנֶֽךָ׃<BR>
<B>קד,כה</B> זֶ֤ה ׀ הַיָּ֥ם גָּדוֹל֮    וּרְחַ֪ב יָ֫דָ֥יִם<BR>שָֽׁם־רֶ֭מֶשׂ וְאֵ֣ין מִסְפָּ֑ר    חַיּ֥וֹת קְ֝טַנּ֗וֹת עִם־גְּדֹלֽוֹת׃<BR>
<B>קד,כו</B> שָׁ֭ם אֳנִיּ֣וֹת יְהַלֵּכ֑וּן    לִ֝וְיָתָ֗ן זֶֽה־יָצַ֥רְתָּ לְשַֽׂחֶק־בּֽוֹ׃<BR>
<B>קד,כז</B> כֻּ֭לָּם אֵלֶ֣יךָ יְשַׂבֵּר֑וּן    לָתֵ֖ת אָכְלָ֣ם בְּעִתּֽוֹ׃<BR>
<B>קד,כח</B> תִּתֵּ֣ן לָ֭הֶם יִלְקֹט֑וּן    תִּפְתַּ֥ח יָֽ֝דְךָ֗ יִשְׂבְּע֥וּן טֽוֹב׃<BR>
<B>קד,כט</B> תַּסְתִּ֥יר פָּנֶיךָ֮    יִֽבָּהֵ֫ל֥וּן<BR>תֹּסֵ֣ף ר֭וּחָם יִגְוָע֑וּן    וְֽאֶל־עֲפָרָ֥ם יְשׁוּבֽוּן׃<BR>
<B>קד,ל</B> תְּשַׁלַּ֣ח רֽ֭וּחֲךָ יִבָּֽרֵא֑וּן    וּ֝תְחַדֵּ֗שׁ פְּנֵ֣י אֲדָמָֽה׃<BR>
<B>קד,לא</B> יְהִ֤י כְב֣וֹד יְהוָ֣ה לְעוֹלָ֑ם    יִשְׂמַ֖ח יְהוָ֣ה בְּמַֽעֲשָֽׂיו׃<BR>
<B>קד,לב</B> הַמַּבִּ֣יט לָ֭אָרֶץ וַתִּרְעָ֑ד    יִגַּ֖ע בֶּֽהָרִ֣ים וְֽיֶעֱשָֽׁנוּ׃<BR>
<B>קד,לג</B> אָשִׁ֣ירָה לַֽיהוָ֣ה בְּחַיָּ֑י    אֲזַמְּרָ֖ה לֵֽאלֹהַ֣י בְּעוֹדִֽי׃<BR>
<B>קד,לד</B> יֶֽעֱרַ֣ב עָלָ֣יו שִׂיחִ֑י    אָֽ֝נֹכִ֗י אֶשְׂמַ֥ח בַּֽיהוָֽה׃<BR>
<B>קד,לה</B> יִתַּ֤מּוּ חַטָּאִ֨ים ׀ מִן־הָאָ֡רֶץ    וּרְשָׁעִ֤ים ׀ ע֤וֹד אֵינָ֗ם <BR>בָּֽרְכִ֣י נַ֭פְשִׁי    אֶת־יְהוָ֗ה<BR>הַֽלְלוּ־יָֽהּ׃<BR>
<B>קה,א</B> הוֹד֣וּ לַֽ֭יהוָה קִרְא֣וּ בִשְׁמ֑וֹ    הוֹדִ֥יעוּ בָֽ֝עַמִּ֗ים עֲלִֽילוֹתָֽיו׃<BR>
<B>קה,ב</B> שִֽׁירוּ־ל֭וֹ זַמְּרוּ־ל֑וֹ    שִׂ֝֗יחוּ בְּכָל־נִפְלְאוֹתָֽיו׃<BR>
<B>קה,ג</B> הִֽ֭תְהַלְלוּ בְּשֵׁ֣ם קָדְשׁ֑וֹ    יִ֝שְׂמַ֗ח לֵ֤ב ׀ מְבַקְשֵׁ֬י יְהוָֽה׃<BR>
<B>קה,ד</B> דִּרְשׁ֣וּ יְהוָ֣ה וְעֻזּ֑וֹ    בַּקְּשׁ֖וּ פָנָ֣יו תָּמִֽיד׃<BR>
<B>קה,ה</B> זִכְר֗וּ נִפְלְאוֹתָ֥יו אֲשֶׁר־עָשָׂ֑ה    מֹֽ֝פְתָ֗יו וּמִשְׁפְּטֵי־פִֽיו׃<BR>
<B>קה,ו</B> זֶ֭רַע אַבְרָהָ֣ם עַבְדּ֑וֹ    בְּנֵ֖י יַֽעֲקֹ֣ב בְּחִירָֽיו׃<BR>
<B>קה,ז</B> ה֭וּא יְהוָ֣ה אֱלֹהֵ֑ינוּ    בְּכָל־הָ֝אָ֗רֶץ מִשְׁפָּטָֽיו׃<BR>
<B>קה,ח</B> זָכַ֣ר לְעוֹלָ֣ם בְּרִית֑וֹ    דָּבָ֥ר צִ֝וָּ֗ה לְאֶ֣לֶף דּֽוֹר׃<BR>
<B>קה,ט</B> אֲשֶׁ֣ר כָּ֭רַת אֶת־אַבְרָהָ֑ם    וּשְׁב֖וּעָת֣וֹ לְיִשְׂחָֽק׃<BR>
<B>קה,י</B> וַיַּֽעֲמִידֶ֣הָ לְיַֽעֲקֹ֣ב לְחֹ֑ק    לְ֝יִשְׂרָאֵ֗ל בְּרִ֣ית עוֹלָֽם׃<BR>
<B>קה,יא</B> לֵאמֹ֗ר לְךָ֗ אֶתֵּ֥ן אֶת־אֶֽרֶץ־כְּנָ֑עַן    חֶ֝֗בֶל נַֽחֲלַתְכֶֽם׃<BR>
<B>קה,יב</B> בִּֽ֭הְיוֹתָם מְתֵ֣י מִסְפָּ֑ר    כִּ֝מְעַ֗ט וְגָרִ֥ים בָּֽהּ׃<BR>
<B>קה,יג</B> וַ֭יִּֽתְהַלְּכוּ מִגּ֣וֹי אֶל־גּ֑וֹי    מִ֝מַּמְלָכָ֗ה אֶל־עַ֥ם אַחֵֽר׃<BR>
<B>קה,יד</B> לֹֽא־הִנִּ֣יחַ אָדָ֣ם לְעָשְׁקָ֑ם    וַיּ֖וֹכַח עֲלֵיהֶ֣ם מְלָכִֽים׃<BR>
<B>קה,טו</B> אַֽל־תִּגְּע֥וּ בִמְשִׁיחָ֑י    וְ֝לִנְבִיאַ֗י אַל־תָּרֵֽעוּ׃<BR>
<B>קה,טז</B> וַיִּקְרָ֣א רָ֭עָב עַל־הָאָ֑רֶץ    כָּֽל־מַטֵּה־לֶ֥חֶם שָׁבָֽר׃<BR>
<B>קה,יז</B> שָׁלַ֣ח לִפְנֵיהֶ֣ם אִ֑ישׁ    לְ֝עֶ֗בֶד נִמְכַּ֥ר יוֹסֵֽף׃<BR>
<B>קה,יח</B> עִנּ֣וּ בַכֶּ֣בֶל רגליו (רַגְל֑וֹ)    בַּ֝רְזֶ֗ל בָּ֣אָה נַפְשֽׁוֹ׃<BR>
<B>קה,יט</B> עַד־עֵ֥ת בֹּֽא־דְבָר֑וֹ    אִמְרַ֖ת יְהוָ֣ה צְרָפָֽתְהוּ׃<BR>
<B>קה,כ</B> שָׁ֣לַח מֶ֭לֶךְ וַיַתִּירֵ֑הוּ    מֹשֵׁ֥ל עַ֝מִּ֗ים וַֽיְפַתְּחֵֽהוּ׃<BR>
<B>קה,כא</B> שָׂמ֣וֹ אָד֣וֹן לְבֵית֑וֹ    וּ֝מֹשֵׁ֗ל בְּכָל־קִנְיָנֽוֹ׃<BR>
<B>קה,כב</B> לֶאְסֹ֣ר שָׂרָ֣יו בְּנַפְשׁ֑וֹ    וּזְקֵנָ֥יו יְחַכֵּֽם׃<BR>
<B>קה,כג</B> וַיָּבֹ֣א יִשְׂרָאֵ֣ל מִצְרָ֑יִם    וְ֝יַֽעֲקֹ֗ב גָּ֣ר בְּאֶֽרֶץ־חָֽם׃<BR>
<B>קה,כד</B> וַיֶּ֣פֶר אֶת־עַמּ֣וֹ מְאֹ֑ד    וַ֝יַּֽעֲצִמֵ֗הוּ מִצָּרָֽיו׃<BR>
<B>קה,כה</B> הָפַ֣ךְ לִ֭בָּם לִשְׂנֹ֣א עַמּ֑וֹ    לְ֝הִתְנַכֵּ֗ל בַּֽעֲבָדָֽיו׃<BR>
<B>קה,כו</B> שָׁ֭לַח מֹשֶׁ֣ה עַבְדּ֑וֹ    אַֽ֝הֲרֹ֗ן אֲשֶׁ֣ר בָּֽחַר־בּֽוֹ׃<BR>
<B>קה,כז</B> שָֽׂמוּ־בָ֭ם דִּבְרֵ֣י אֹֽתוֹתָ֑יו    וּ֝מֹֽפְתִ֗ים בְּאֶ֣רֶץ חָֽם׃<BR>
<B>קה,כח</B> שָׁ֣לַֽח חֹ֭שֶׁךְ וַיַּחְשִׁ֑ךְ    וְלֹֽא־מָ֝ר֗וּ אֶת־דבריו (דְּבָרֽוֹ)׃<BR>
<B>קה,כט</B> הָפַ֣ךְ אֶת־מֵֽימֵיהֶ֣ם לְדָ֑ם    וַ֝יָּ֗מֶת אֶת־דְּגָתָֽם׃<BR>
<B>קה,ל</B> שָׁרַ֣ץ אַרְצָ֣ם צְפַרְדְּעִ֑ים    בְּ֝חַדְרֵ֗י מַלְכֵיהֶֽם׃<BR>
<B>קה,לא</B> אָ֭מַר וַיָּבֹ֣א עָרֹ֑ב    כִּ֝נִּ֗ים בְּכָל־גְּבוּלָֽם׃<BR>
<B>קה,לב</B> נָתַ֣ן גִּשְׁמֵיהֶ֣ם בָּרָ֑ד    אֵ֖שׁ לֶֽהָב֣וֹת בְּאַרְצָֽם׃<BR>
<B>קה,לג</B> וַיַּ֣ךְ גַּ֭פְנָם וּתְאֵֽנָתָ֑ם    וַ֝יְשַׁבֵּ֗ר עֵ֣ץ גְּבוּלָֽם׃<BR>
<B>קה,לד</B> אָ֭מַר וַיָּבֹ֣א אַרְבֶּ֑ה    וְ֝יֶ֗לֶק וְאֵ֣ין מִסְפָּֽר׃<BR>
<B>קה,לה</B> וַיֹּ֣אכַל כָּל־עֵ֣שֶׂב בְּאַרְצָ֑ם    וַ֝יֹּ֗אכַל פְּרִ֣י אַדְמָתָֽם׃<BR>
<B>קה,לו</B> וַיַּ֣ךְ כָּל־בְּכ֣וֹר בְּאַרְצָ֑ם    רֵ֝אשִׁ֗ית לְכָל־אוֹנָֽם׃<BR>
<B>קה,לז</B> וַֽ֭יּוֹצִיאֵם בְּכֶ֣סֶף וְזָהָ֑ב    וְאֵ֖ין בִּשְׁבָטָ֣יו כּוֹשֵֽׁל׃<BR>
<B>קה,לח</B> שָׂמַ֣ח מִצְרַ֣יִם בְּצֵאתָ֑ם    כִּֽי־נָפַ֖ל פַּחְדָּ֣ם עֲלֵיהֶֽם׃<BR>
<B>קה,לט</B> פָּרַ֣שׂ עָנָ֣ן לְמָסָ֑ךְ    וְ֝אֵ֗שׁ לְהָאִ֥יר לָֽיְלָה׃<BR>
<B>קה,מ</B> שָׁ֭אַל וַיָּבֵ֣א שְׂלָ֑ו    וְלֶ֥חֶם שָׁ֝מַ֗יִם יַשְׂבִּיעֵֽם׃<BR>
<B>קה,מא</B> פָּ֣תַח צ֭וּר וַיָּז֣וּבוּ מָ֑יִם    הָֽ֝לְכ֗וּ בַּצִּיּ֥וֹת נָהָֽר׃<BR>
<B>קה,מב</B> כִּֽי־זָ֭כַר אֶת־דְּבַ֣ר קָדְשׁ֑וֹ    אֶֽת־אַבְרָהָ֥ם עַבְדּֽוֹ׃<BR>
<B>קה,מג</B> וַיּוֹצִ֣א עַמּ֣וֹ בְשָׂשׂ֑וֹן    בְּ֝רִנָּ֗ה אֶת־בְּחִירָֽיו׃<BR>
<B>קה,מד</B> וַיִּתֵּ֣ן לָ֭הֶם אַרְצ֣וֹת גּוֹיִ֑ם    וַֽעֲמַ֖ל לְאֻמִּ֣ים יִירָֽשׁוּ׃<BR>
<B>קה,מה</B> בַּֽעֲב֤וּר ׀ יִשְׁמְר֣וּ חֻ֭קָּיו    וְתֽוֹרֹתָ֥יו יִנְצֹ֗רוּ<BR>הַֽלְלוּ־יָֽהּ׃<BR>
<B>קו,א</B> הַ֥לְלוּ יָ֨הּ ׀<BR>הוֹד֣וּ לַֽיהוָ֣ה כִּי־ט֑וֹב    כִּ֖י לְעוֹלָ֣ם חַסְדּֽוֹ׃<BR>
<B>קו,ב</B> מִ֗י יְ֭מַלֵּל גְּבוּר֣וֹת יְהוָ֑ה    יַ֝שְׁמִ֗יעַ כָּל־תְּהִלָּתֽוֹ׃<BR>
<B>קו,ג</B> אַ֭שְׁרֵי שֹֽׁמְרֵ֣י מִשְׁפָּ֑ט    עֹשֵׂ֖ה צְדָקָ֣ה בְכָל־עֵֽת׃<BR>
<B>קו,ד</B> זָכְרֵ֣נִי יְ֭הוָה בִּרְצ֣וֹן עַמֶּ֑ךָ    פָּ֝קְדֵ֗נִי בִּישֽׁוּעָתֶֽךָ׃<BR>
<B>קו,ה</B> לִרְא֤וֹת ׀ בְּט֘וֹבַ֤ת בְּחִירֶ֗יךָ    לִ֭שְׂמֹחַ בְּשִׂמְחַ֣ת גּוֹיֶ֑ךָ<BR>לְ֝הִתְהַלֵּ֗ל    עִם־נַֽחֲלָתֶֽךָ׃<BR>
<B>קו,ו</B> חָטָ֥אנוּ עִם־אֲבוֹתֵ֗ינוּ    הֶֽעֱוִ֥ינוּ הִרְשָֽׁעְנוּ׃<BR>
<B>קו,ז</B> אֲב֘וֹתֵ֤ינוּ בְמִצְרַ֨יִם ׀    לֹֽא־הִשְׂכִּ֬ילוּ נִפְלְאוֹתֶ֗יךָ <BR>לֹ֣א זָֽ֭כְרוּ    אֶת־רֹ֣ב חֲסָדֶ֑יךָ<BR>וַיַּמְר֖וּ עַל־יָ֣ם    בְּיַם־סֽוּף׃<BR>
<B>קו,ח</B> וַֽ֭יּוֹשִׁיעֵם לְמַ֣עַן שְׁמ֑וֹ    לְ֝הוֹדִ֗יעַ אֶת־גְּבֽוּרָתֽוֹ׃<BR>
<B>קו,ט</B> וַיִּגְעַ֣ר בְּיַם־ס֭וּף וַֽיֶּחֱרָ֑ב    וַיּֽוֹלִיכֵ֥ם בַּ֝תְּהֹמ֗וֹת כַּמִּדְבָּֽר׃<BR>
<B>קו,י</B> וַֽ֭יּוֹשִׁיעֵם מִיַּ֣ד שׂוֹנֵ֑א    וַ֝יִּגְאָלֵ֗ם מִיַּ֥ד אוֹיֵֽב׃<BR>
<B>קו,יא</B> וַיְכַסּוּ־מַ֥יִם צָֽרֵיהֶ֑ם    אֶחָ֥ד מֵ֝הֶ֗ם לֹ֣א נוֹתָֽר׃<BR>
<B>קו,יב</B> וַיַּֽאֲמִ֥ינוּ בִדְבָרָ֑יו    יָ֝שִׁ֗ירוּ תְּהִלָּתֽוֹ׃<BR>
<B>קו,יג</B> מִֽ֭הֲרוּ שָֽׁכְח֣וּ מַֽעֲשָׂ֑יו    לֹֽא־חִ֝כּ֗וּ לַֽעֲצָתֽוֹ׃<BR>
<B>קו,יד</B> וַיִּתְאַוּ֣וּ תַֽ֭אֲוָה בַּמִּדְבָּ֑ר    וַיְנַסּוּ־אֵ֝֗ל בִּֽישִׁימֽוֹן׃<BR>
<B>קו,טו</B> וַיִּתֵּ֣ן לָ֭הֶם שֶֽׁאֱלָתָ֑ם    וַיְשַׁלַּ֖ח רָז֣וֹן בְּנַפְשָֽׁם׃<BR>
<B>קו,טז</B> וַיְקַנְא֣וּ לְ֭מֹשֶׁה בַּֽמַּחֲנֶ֑ה    לְ֝אַֽהֲרֹ֗ן קְד֣וֹשׁ יְהוָֽה׃<BR>
<B>קו,יז</B> תִּפְתַּח־אֶ֭רֶץ וַתִּבְלַ֣ע דָּתָ֑ן    וַ֝תְּכַ֗ס עַל־עֲדַ֥ת אֲבִירָֽם׃<BR>
<B>קו,יח</B> וַתִּבְעַר־אֵ֥שׁ בַּֽעֲדָתָ֑ם    לֶֽ֝הָבָ֗ה תְּלַהֵ֥ט רְשָׁעִֽים׃<BR>
<B>קו,יט</B> יַֽעֲשׂוּ־עֵ֥גֶל בְּחֹרֵ֑ב    וַ֝יִּשְׁתַּֽחֲו֗וּ לְמַסֵּכָֽה׃<BR>
<B>קו,כ</B> וַיָּמִ֥ירוּ אֶת־כְּבוֹדָ֑ם    בְּתַבְנִ֥ית שׁ֝֗וֹר אֹכֵ֥ל עֵֽשֶׂב׃<BR>
<B>קו,כא</B> שָֽׁ֭כְחוּ אֵ֣ל מֽוֹשִׁיעָ֑ם    עֹשֶׂ֖ה גְדֹל֣וֹת בְּמִצְרָֽיִם׃<BR>
<B>קו,כב</B> נִ֭פְלָאוֹת בְּאֶ֣רֶץ חָ֑ם    נֽ֝וֹרָא֗וֹת עַל־יַם־סֽוּף׃<BR>
<B>קו,כג</B> וַיֹּ֗אמֶר    לְֽהַשְׁמִ֫ידָ֥ם<BR>לוּלֵ֡י מֹ֘שֶׁ֤ה בְחִיר֗וֹ    עָמַ֣ד בַּפֶּ֣רֶץ לְפָנָ֑יו<BR>לְהָשִׁ֥יב חֲ֝מָת֗וֹ    מֵֽהַשְׁחִֽית׃<BR>
<B>קו,כד</B> וַֽ֭יִּמְאֲסוּ בְּאֶ֣רֶץ חֶמְדָּ֑ה    לֹֽא־הֶ֝אֱמִ֗ינוּ לִדְבָרֽוֹ׃<BR>
<B>קו,כה</B> וַיֵּרָֽגְנ֥וּ בְאָֽהֳלֵיהֶ֑ם    לֹ֥א שָֽׁ֝מְע֗וּ בְּק֣וֹל יְהוָֽה׃<BR>
<B>קו,כו</B> וַיִּשָּׂ֣א יָד֣וֹ לָהֶ֑ם    לְהַפִּ֥יל א֝וֹתָ֗ם בַּמִּדְבָּֽר׃<BR>
<B>קו,כז</B> וּלְהַפִּ֣יל זַ֭רְעָם בַּגּוֹיִ֑ם    וּ֝לְזָֽרוֹתָ֗ם בָּֽאֲרָצֽוֹת׃<BR>
<B>קו,כח</B> וַ֭יִּצָּ֣מְדוּ לְבַ֣עַל פְּע֑וֹר    וַ֝יֹּֽאכְל֗וּ זִבְחֵ֥י מֵתִֽים׃<BR>
<B>קו,כט</B> וַ֭יַּכְעִיסוּ בְּמַ֥עַלְלֵיהֶ֑ם    וַתִּפְרָץ־בָּ֝֗ם מַגֵּפָֽה׃<BR>
<B>קו,ל</B> וַיַּֽעֲמֹ֣ד פִּֽ֭ינְחָס וַיְפַלֵּ֑ל    וַ֝תֵּֽעָצַ֗ר הַמַּגֵּפָֽה׃<BR>
<B>קו,לא</B> וַתֵּחָ֣שֶׁב ל֭וֹ לִצְדָקָ֑ה    לְדֹ֥ר וָ֝דֹ֗ר עַד־עוֹלָֽם׃<BR>
<B>קו,לב</B> וַ֭יַּקְצִיפוּ עַל־מֵ֥י מְרִיבָ֑ה    וַיֵּ֥רַע לְ֝מֹשֶׁ֗ה בַּֽעֲבוּרָֽם׃<BR>
<B>קו,לג</B> כִּֽי־הִמְר֥וּ אֶת־רוּח֑וֹ    וַ֝יְבַטֵּ֗א בִּשְׂפָתָֽיו׃<BR>
<B>קו,לד</B> לֹֽא־הִ֭שְׁמִידוּ אֶת־הָֽעַמִּ֑ים    אֲשֶׁ֤ר אָמַ֖ר יְהוָ֣ה לָהֶֽם׃<BR>
<B>קו,לה</B> וַיִּתְעָֽרְב֥וּ בַגּוֹיִ֑ם    וַֽ֝יִּלְמְד֗וּ מַֽעֲשֵׂיהֶֽם׃<BR>
<B>קו,לו</B> וַיַּֽעַבְד֥וּ אֶת־עֲצַבֵּיהֶ֑ם    וַיִּֽהְי֖וּ לָהֶ֣ם לְמוֹקֵֽשׁ׃<BR>
<B>קו,לז</B> וַיִּזְבְּח֣וּ אֶת־בְּ֭נֵיהֶם וְאֶת־בְּנֽוֹתֵיהֶ֗ם    לַשֵּׁדִֽים׃<BR>
<B>קו,לח</B> וַיִּ֥שְׁפְּכ֨וּ דָ֪ם נָקִ֡י דַּם־בְּנֵ֘יהֶ֤ם וּֽבְנוֹתֵיהֶ֗ם    אֲשֶׁ֣ר זִ֭בְּחוּ לַֽעֲצַבֵּ֣י כְנָ֑עַן<BR>וַתֶּֽחֱנַ֥ף הָ֝אָ֗רֶץ    בַּדָּמִֽים׃<BR>
<B>קו,לט</B> וַיִּטְמְא֥וּ בְמַֽעֲשֵׂיהֶ֑ם    וַ֝יִּזְ֗נוּ בְּמַ֥עַלְלֵיהֶֽם׃<BR>
<B>קו,מ</B> וַיִּֽחַר־אַ֣ף יְהוָ֣ה בְּעַמּ֑וֹ    וַ֝יְתָעֵ֗ב אֶת־נַֽחֲלָתֽוֹ׃<BR>
<B>קו,מא</B> וַיִּתְּנֵ֥ם בְּיַד־גּוֹיִ֑ם    וַֽיִּמְשְׁל֥וּ בָ֝הֶ֗ם שֹֽׂנְאֵיהֶֽם׃<BR>
<B>קו,מב</B> וַיִּלְחָצ֥וּם אֽוֹיְבֵיהֶ֑ם    וַ֝יִּכָּֽנְע֗וּ תַּ֣חַת יָדָֽם׃<BR>
<B>קו,מג</B> פְּעָמִ֥ים רַבּ֗וֹת    יַצִּ֫ילֵ֥ם<BR>וְ֭הֵמָּה יַמְר֣וּ בַֽעֲצָתָ֑ם    וַ֝יָּמֹ֗כּוּ בַּֽעֲו‍ֹנָֽם׃<BR>
<B>קו,מד</B> וַ֭יַּרְא בַּצַּ֣ר לָהֶ֑ם    בְּ֝שָׁמְע֗וֹ אֶת־רִנָּתָֽם׃<BR>
<B>קו,מה</B> וַיִּזְכֹּ֣ר לָהֶ֣ם בְּרִית֑וֹ    וַ֝יִּנָּחֵ֗ם כְּרֹ֣ב חֲסָדָֽו׃<BR>
<B>קו,מו</B> וַיִּתֵּ֣ן אוֹתָ֣ם לְרַֽחֲמִ֑ים    לִ֝פְנֵ֗י כָּל־שֽׁוֹבֵיהֶֽם׃<BR>
<B>קו,מז</B> הֽוֹשִׁיעֵ֨נוּ ׀ יְה֘וָ֤ה אֱלֹהֵ֗ינוּ    וְקַבְּצֵנוּ֮ מִֽן־הַגּ֫וֹיִ֥ם<BR>לְ֭הֹדוֹת לְשֵׁ֣ם קָדְשֶׁ֑ךָ    לְ֝הִשְׁתַּבֵּ֗חַ בִּתְהִלָּתֶֽךָ׃<BR>
<B>קו,מח</B> בָּ֤רֽוּךְ יְהוָ֨ה אֱלֹהֵ֪י יִשְׂרָאֵ֡ל    מִן־הָ֤עוֹלָ֨ם ׀ וְעַ֬ד הָֽעוֹלָ֗ם <BR>וְאָמַ֖ר כָּל־הָעָ֥ם    אָמֵ֗ן<BR>הַֽלְלוּ־יָֽהּ׃</P>
<P><B>קז,א</B> הֹד֣וּ לַֽיהוָ֣ה כִּי־ט֑וֹב    כִּ֖י לְעוֹלָ֣ם חַסְדּֽוֹ׃<BR>
<B>קז,ב</B> יֹֽ֭אמְרוּ גְּאוּלֵ֣י יְהוָ֑ה    אֲשֶׁ֥ר גְּ֝אָלָ֗ם מִיַּד־צָֽר׃<BR>
<B>קז,ג</B> וּֽמֵאֲרָצ֗וֹת קִ֫בְּצָ֥ם    מִמִּזְרָ֥ח וּמִֽמַּעֲרָ֑ב מִצָּפ֥וֹן וּמִיָּֽם׃<BR>
<B>קז,ד</B> תָּע֣וּ בַ֭מִּדְבָּר בִּֽישִׁימ֣וֹן דָּ֑רֶךְ    עִ֥יר מ֝וֹשָׁ֗ב לֹ֣א מָצָֽאוּ׃<BR>
<B>קז,ה</B> רְעֵבִ֥ים גַּם־צְמֵאִ֑ים    נַ֝פְשָׁ֗ם בָּהֶ֥ם תִּתְעַטָּֽף׃<BR>
<B>קז,ו</B> וַיִּצְעֲק֣וּ אֶל־יְ֭הוָה בַּצַּ֣ר לָהֶ֑ם    מִ֝מְּצ֥וּקוֹתֵיהֶ֗ם יַצִּילֵֽם׃<BR>
<B>קז,ז</B> וַֽ֭יַּדְרִיכֵם בְּדֶ֣רֶךְ יְשָׁרָ֑ה    לָ֝לֶ֗כֶת אֶל־עִ֥יר מוֹשָֽׁב׃<BR>
<B>קז,ח</B> יוֹד֣וּ לַֽיהוָ֣ה חַסְדּ֑וֹ    וְ֝נִפְלְאוֹתָ֗יו לִבְנֵ֥י אָדָֽם׃<BR>
<B>קז,ט</B> כִּֽי־הִ֭שְׂבִּיעַ נֶ֣פֶשׁ שֹֽׁקֵקָ֑ה    וְנֶ֥פֶשׁ רְ֝עֵבָ֗ה מִלֵּא־טֽוֹב׃<BR>
<B>קז,י</B> יֹֽ֭שְׁבֵי חֹ֣שֶׁךְ וְצַלְמָ֑וֶת    אֲסִירֵ֖י עֳנִ֣י וּבַרְזֶֽל׃<BR>
<B>קז,יא</B> כִּֽי־הִמְר֥וּ אִמְרֵי־אֵ֑ל    וַֽעֲצַ֖ת עֶלְי֣וֹן נָאָֽצוּ׃<BR>
<B>קז,יב</B> וַיַּכְנַ֣ע בֶּֽעָמָ֣ל לִבָּ֑ם    כָּֽ֝שְׁל֗וּ וְאֵ֣ין עֹזֵֽר׃<BR>
<B>קז,יג</B> וַיִּזְעֲק֣וּ אֶל־יְ֭הוָה בַּצַּ֣ר לָהֶ֑ם    מִ֝מְּצֻ֥קוֹתֵיהֶ֗ם יֽוֹשִׁיעֵֽם׃<BR>
<B>קז,יד</B> יֽ֭וֹצִיאֵם מֵחֹ֣שֶׁךְ וְצַלְמָ֑וֶת    וּמוֹסְר֖וֹתֵיהֶ֣ם יְנַתֵּֽק׃<BR>
<B>קז,טו</B> יוֹד֣וּ לַֽיהוָ֣ה חַסְדּ֑וֹ    וְ֝נִפְלְאוֹתָ֗יו לִבְנֵ֥י אָדָֽם׃<BR>
<B>קז,טז</B> כִּֽי־שִׁ֭בַּר דַּלְת֣וֹת נְחֹ֑שֶׁת    וּבְרִיחֵ֖י בַרְזֶ֣ל גִּדֵּֽעַ׃<BR>
<B>קז,יז</B> אֱ֭וִלִים מִדֶּ֣רֶךְ פִּשְׁעָ֑ם    וּֽ֝מֵעֲו֥‍ֹנֹתֵיהֶ֗ם יִתְעַנּֽוּ׃<BR>
<B>קז,יח</B> כָּל־אֹ֭כֶל תְּתַעֵ֣ב נַפְשָׁ֑ם    וַ֝יַּגִּ֗יעוּ עַד־שַׁ֥עֲרֵי מָֽוֶת׃<BR>
<B>קז,יט</B> וַיִּזְעֲק֣וּ אֶל־יְ֭הוָה בַּצַּ֣ר לָהֶ֑ם    מִ֝מְּצֻ֥קוֹתֵיהֶ֗ם יֽוֹשִׁיעֵֽם׃<BR>
<B>קז,כ</B> יִשְׁלַ֣ח דְּ֭בָרוֹ וְיִרְפָּאֵ֑ם    וִֽ֝ימַלֵּ֗ט מִשְּׁחִֽיתוֹתָֽם׃<BR>
<B>קז,כא</B> יוֹד֣וּ לַֽיהוָ֣ה חַסְדּ֑וֹ    וְ֝נִפְלְאוֹתָ֗יו לִבְנֵ֥י אָדָֽם׃<BR>
<B>קז,כב</B> וְ֭יִזְבְּחוּ זִבְחֵ֣י תוֹדָ֑ה    וִֽיסַפְּר֖וּ מַֽעֲשָׂ֣יו בְּרִנָּֽה׃<BR>
<B>קז,כג ׆</B> יֽוֹרְדֵ֣י הַ֭יָּם בָּֽאֳנִיּ֑וֹת    עֹשֵׂ֥י מְ֝לָאכָ֗ה בְּמַ֣יִם רַבִּֽים׃<BR>
<B>קז,כד ׆</B> הֵ֣מָּה רָ֭אוּ מַֽעֲשֵׂ֣י יְהוָ֑ה    וְ֝נִפְלְאוֹתָ֗יו בִּמְצוּלָֽה׃<BR>
<B>קז,כה ׆</B> וַיֹּ֗אמֶר וַֽ֭יַּעֲמֵד ר֣וּחַ סְעָרָ֑ה    וַתְּרוֹמֵ֥ם גַּלָּֽיו׃<BR>
<B>קז,כו ׆</B> יַֽעֲל֣וּ שָׁ֭מַיִם יֵֽרְד֣וּ תְהוֹמ֑וֹת    נַ֝פְשָׁ֗ם בְּרָעָ֥ה תִתְמוֹגָֽג׃<BR>
<B>קז,כז ׆</B> יָח֣וֹגּוּ וְ֭יָנוּעוּ כַּשִּׁכּ֑וֹר    וְכָל־חָ֝כְמָתָ֗ם תִּתְבַּלָּֽע׃<BR>
<B>קז,כח ׆</B> וַיִּצְעֲק֣וּ אֶל־יְ֭הוָה בַּצַּ֣ר לָהֶ֑ם    וּֽ֝מִמְּצ֥וּקֹתֵיהֶ֗ם יֽוֹצִיאֵֽם׃<BR>
<B>קז,כט</B> יָקֵ֣ם סְ֭עָרָה לִדְמָמָ֑ה    וַ֝יֶּֽחֱשׁ֗וּ גַּלֵּיהֶֽם׃<BR>
<B>קז,ל</B> וַיִּשְׂמְח֥וּ כִֽי־יִשְׁתֹּ֑קוּ    וַ֝יַּנְחֵ֗ם אֶל־מְח֥וֹז חֶפְצָֽם׃<BR>
<B>קז,לא</B> יוֹד֣וּ לַֽיהוָ֣ה חַסְדּ֑וֹ    וְ֝נִפְלְאוֹתָ֗יו לִבְנֵ֥י אָדָֽם׃<BR>
<B>קז,לב</B> וִֽ֭ירוֹמְמוּהוּ בִּקְהַל־עָ֑ם    וּבְמוֹשַׁ֖ב זְקֵנִ֣ים יְהַלְלֽוּהוּ׃<BR>
<B>קז,לג</B> יָשֵׂ֣ם נְהָר֣וֹת לְמִדְבָּ֑ר    וּמֹצָ֥אֵי מַ֝֗יִם לְצִמָּאֽוֹן׃<BR>
<B>קז,לד</B> אֶ֣רֶץ פְּ֭רִי לִמְלֵחָ֑ה    מֵֽ֝רָעַ֗ת י֣וֹשְׁבֵי בָֽהּ׃<BR>
<B>קז,לה</B> יָשֵׂ֣ם מִ֭דְבָּר לַֽאֲגַם־מַ֑יִם    וְאֶ֥רֶץ צִ֝יָּ֗ה לְמֹצָ֥אֵי מָֽיִם׃<BR>
<B>קז,לו</B> וַיּ֣וֹשֶׁב שָׁ֣ם רְעֵבִ֑ים    וַ֝יְכֽוֹנְנ֗וּ עִ֣יר מוֹשָֽׁב׃<BR>
<B>קז,לז</B> וַיִּזְרְע֣וּ שָׂ֭דוֹת וַיִּטְּע֣וּ כְרָמִ֑ים    וַ֝יַּֽעֲשׂ֗וּ פְּרִ֣י תְבוּאָֽה׃<BR>
<B>קז,לח</B> וַיְבָֽרְכֵ֣ם וַיִּרְבּ֣וּ מְאֹ֑ד    וּ֝בְהֶמְתָּ֗ם לֹ֣א יַמְעִֽיט׃<BR>
<B>קז,לט</B> וַיִּמְעֲט֥וּ וַיָּשֹׁ֑חוּ    מֵעֹ֖צֶר רָעָ֣ה וְיָגֽוֹן׃<BR>
<B>קז,מ  ׆</B> שֹׁפֵ֣ךְ בּ֭וּז עַל־נְדִיבִ֑ים    וַ֝יַּתְעֵ֗ם בְּתֹ֣הוּ לֹא־דָֽרֶךְ׃<BR>
<B>קז,מא</B> וַיְשַׂגֵּ֣ב אֶבְי֣וֹן מֵע֑וֹנִי    וַיָּ֥שֶׂם כַּ֝צֹּ֗אן מִשְׁפָּחֽוֹת׃<BR>
<B>קז,מב</B> יִרְא֣וּ יְשָׁרִ֣ים וְיִשְׂמָ֑חוּ    וְכָל־עַ֝וְלָ֗ה קָ֣פְצָה פִּֽיהָ׃<BR>
<B>קז,מג</B> מִֽי־חָכָ֥ם וְיִשְׁמָר־אֵ֑לֶּה    וְ֝יִתְבּֽוֹנְנ֗וּ חַֽסְדֵ֥י יְהוָֽה׃</P>
<P><B>קח,א-ב</B> שִׁ֖יר מִזְמ֣וֹר לְדָוִֽד׃   
נָכ֣וֹן לִבִּ֣י אֱלֹהִ֑ים אָשִׁ֥ירָה וַֽ֝אֲזַמְּרָ֗ה אַף־כְּבוֹדִֽי׃<BR>
<B>קח,ג</B> ע֭וּרָ֥ה הַנֵּ֥בֶל וְכִנּ֗וֹר    אָעִ֥ירָה שָּֽׁחַר׃<BR>
<B>קח,ד</B> אֽוֹדְךָ֖ בָֽעַמִּ֥ים ׀ יְהוָ֑ה    וַֽ֝אֲזַמֶּרְךָ֗ בַּלְאֻמִּֽים׃<BR>
<B>קח,ה</B> כִּֽי־גָד֣וֹל מֵֽעַל־שָׁמַ֣יִם חַסְדֶּ֑ךָ    וְֽעַד־שְׁחָקִ֥ים אֲמִתֶּֽךָ׃<BR>
<B>קח,ו</B> ר֣וּמָה עַל־שָׁמַ֣יִם אֱלֹהִ֑ים    וְעַ֖ל כָּל־הָאָ֣רֶץ כְּבוֹדֶֽךָ׃<BR>
<B>קח,ז</B> לְ֭מַעַן יֵחָֽלְצ֣וּן יְדִידֶ֑יךָ    הוֹשִׁ֖יעָה יְמִֽינְךָ֣ וַֽעֲנֵֽנִי׃<BR>
<B>קח,ח</B> אֱלֹהִ֤ים ׀ דִּבֶּ֥ר בְּקָדְשׁ֗וֹ אֶ֫עְלֹ֥זָה    אֲחַלְּקָ֥ה שְׁכֶ֑ם וְעֵ֖מֶק סֻכּ֣וֹת אֲמַדֵּֽד׃<BR>
<B>קח,ט</B> לִ֤י גִלְעָ֨ד ׀ לִ֤י מְנַשֶּׁ֗ה וְ֭אֶפְרַיִם מָע֣וֹז רֹאשִׁ֑י    יְ֝הוּדָ֗ה מְחֹֽקְקִֽי׃<BR>
<B>קח,י</B> מוֹאָ֤ב ׀ סִ֬יר רַחְצִ֗י עַל־אֱ֭דוֹם אַשְׁלִ֣יךְ נַֽעֲלִ֑י    עֲלֵֽי־פְ֝לֶ֗שֶׁת אֶתְרוֹעָֽע׃<BR>
<B>קח,יא</B> מִ֣י יֹֽ֭בִלֵנִי עִ֣יר מִבְצָ֑ר    מִ֖י נָחַ֣נִי עַד־אֱדֽוֹם׃<BR>
<B>קח,יב</B> הֲלֹֽא־אֱלֹהִ֥ים זְנַחְתָּ֑נוּ    וְֽלֹא־תֵצֵ֥א אֱ֝לֹהִ֗ים בְּצִבְאֹתֵֽינוּ׃<BR>
<B>קח,יג</B> הָֽבָה־לָּ֣נוּ עֶזְרָ֣ת מִצָּ֑ר    וְ֝שָׁ֗וְא תְּשׁוּעַ֥ת אָדָֽם׃<BR>
<B>קח,יד</B> בֵּֽאלֹהִ֥ים נַֽעֲשֶׂה־חָ֑יִל    וְ֝ה֗וּא יָב֥וּס צָרֵֽינוּ׃</P>
<P><B>קט,א</B> לַ֭מְנַצֵּחַ לְדָוִ֣ד מִזְמ֑וֹר<BR>אֱלֹהֵ֥י תְ֝הִלָּתִ֗י    אַֽל־תֶּחֱרַֽשׁ׃<BR>
<B>קט,ב</B> כִּ֤י פִ֪י רָשָׁ֡ע וּֽפִי־מִ֭רְמָה עָלַ֣י פָּתָ֑חוּ    דִּבְּר֥וּ אִ֝תִּ֗י לְשׁ֣וֹן שָֽׁקֶר׃<BR>
<B>קט,ג</B> וְדִבְרֵ֣י שִׂנְאָ֣ה סְבָב֑וּנִי    וַיִּֽלָּחֲמ֥וּנִי חִנָּֽם׃<BR>
<B>קט,ד</B> תַּֽחַת־אַהֲבָתִ֥י יִשְׂטְנ֗וּנִי    וַֽאֲנִ֥י תְפִלָּֽה׃<BR>
<B>קט,ה</B> וַיָּ֘שִׂ֤ימוּ עָלַ֣י רָ֭עָה תַּ֣חַת טוֹבָ֑ה    וְ֝שִׂנְאָ֗ה תַּ֣חַת אַֽהֲבָתִֽי׃<BR>
<B>קט,ו</B> הַפְקֵ֣ד עָלָ֣יו רָשָׁ֑ע    וְ֝שָׂטָ֗ן יַֽעֲמֹ֥ד עַל־יְמִינֽוֹ׃<BR>
<B>קט,ז</B> בְּ֭הִשָּׁ֣פְטוֹ יֵצֵ֣א רָשָׁ֑ע    וּ֝תְפִלָּת֗וֹ תִּֽהְיֶ֥ה לַֽחֲטָאָֽה׃<BR>
<B>קט,ח</B> יִֽהְיוּ־יָמָ֥יו מְעַטִּ֑ים    פְּ֝קֻדָּת֗וֹ יִקַּ֥ח אַחֵֽר׃<BR>
<B>קט,ט</B> יִֽהְיוּ־בָנָ֥יו יְתוֹמִ֑ים    וְ֝אִשְׁתּ֗וֹ אַלְמָנָֽה׃<BR>
<B>קט,י</B> וְנ֤וֹעַ יָנ֣וּעוּ בָנָ֣יו וְשִׁאֵ֑לוּ    וְ֝דָרְשׁ֗וּ מֵחָרְבֽוֹתֵיהֶֽם׃<BR>
<B>קט,יא</B> יְנַקֵּ֣שׁ נ֭וֹשֶׁה לְכָל־אֲשֶׁר־ל֑וֹ    וְיָבֹ֖זּוּ זָרִ֣ים יְגִיעֽוֹ׃<BR>
<B>קט,יב</B> אַל־יְהִי־ל֭וֹ מֹשֵׁ֣ךְ חָ֑סֶד    וְֽאַל־יְהִ֥י ח֝וֹנֵ֗ן לִֽיתוֹמָֽיו׃<BR>
<B>קט,יג</B> יְהִֽי־אַחֲרִית֥וֹ לְהַכְרִ֑ית    בְּד֥וֹר אַ֝חֵ֗ר יִמַּ֥ח שְׁמָֽם׃<BR>
<B>קט,יד</B> יִזָּכֵ֤ר ׀ עֲו֣‍ֹן אֲ֭בֹתָיו אֶל־יְהוָ֑ה    וְחַטַּ֥את אִ֝מּ֗וֹ אַל־תִּמָּֽח׃<BR>
<B>קט,טו</B> יִֽהְי֣וּ נֶֽגֶד־יְהוָ֣ה תָּמִ֑יד    וְיַכְרֵ֖ת מֵאֶ֣רֶץ זִכְרָֽם׃<BR>
<B>קט,טז</B> יַ֗עַן    אֲשֶׁ֤ר ׀ לֹ֥א זָכַר֮ עֲשׂ֪וֹת חָ֥סֶד<BR>וַיִּרְדֹּ֡ף אִישׁ־עָנִ֣י וְ֭אֶבְיוֹן וְנִכְאֵ֨ה לֵבָ֬ב    לְמוֹתֵֽת׃<BR>
<B>קט,יז</B> וַיֶּֽאֱהַ֣ב קְ֭לָלָה וַתְּבוֹאֵ֑הוּ    וְֽלֹא־חָפֵ֥ץ בִּ֝בְרָכָ֗ה וַתִּרְחַ֥ק מִמֶּֽנּוּ׃<BR>
<B>קט,יח</B> וַיִּלְבַּ֥שׁ קְלָלָ֗ה כְּמַ֫דּ֥וֹ    וַתָּבֹ֣א כַמַּ֣יִם בְּקִרְבּ֑וֹ וְ֝כַשֶּׁ֗מֶן בְּעַצְמוֹתָֽיו׃<BR>
<B>קט,יט</B> תְּהִי־ל֭וֹ כְּבֶ֣גֶד יַעְטֶ֑ה    וּ֝לְמֵ֗זַח תָּמִ֥יד יַחְגְּרֶֽהָ׃<BR>
<B>קט,כ</B> זֹ֤את פְּעֻלַּ֣ת שֹֽׂ֭טְנַי מֵאֵ֣ת יְהוָ֑ה    וְהַדֹּֽבְרִ֥ים רָ֝֗ע עַל־נַפְשִֽׁי׃<BR>
<B>קט,כא</B> וְאַתָּ֤ה ׀ יְה֘וִ֤ה אֲדֹנָ֗י    עֲֽשֵׂה־אִ֭תִּי לְמַ֣עַן שְׁמֶ֑ךָ<BR>כִּי־ט֥וֹב חַ֝סְדְּךָ֗    הַצִּילֵֽנִי׃<BR>
<B>קט,כב</B> כִּֽי־עָנִ֣י וְאֶבְי֣וֹן אָנֹ֑כִי    וְ֝לִבִּ֗י חָלַ֥ל בְּקִרְבִּֽי׃<BR>
<B>קט,כג</B> כְּצֵל־כִּנְטוֹת֥וֹ נֶֽהֱלָ֑כְתִּי    נִ֝נְעַ֗רְתִּי כָּֽאַרְבֶּֽה׃<BR>
<B>קט,כד</B> בִּ֭רְכַּי כָּֽשְׁל֣וּ מִצּ֑וֹם    וּ֝בְשָׂרִ֗י כָּחַ֥שׁ מִשָּֽׁמֶן׃<BR>
<B>קט,כה</B> וַֽאֲנִ֤י ׀ הָיִ֣יתִי חֶרְפָּ֣ה לָהֶ֑ם    יִ֝רְא֗וּנִי יְנִיע֥וּן רֹאשָֽׁם׃<BR>
<B>קט,כו</B> עָ֭זְרֵנִי יְהוָ֣ה אֱלֹהָ֑י    ה֖וֹשִׁיעֵ֣נִי כְחַסְדֶּֽךָ׃<BR>
<B>קט,כז</B> וְֽ֭יֵדְעוּ כִּי־יָ֣דְךָ זֹּ֑את    אַתָּ֖ה יְהוָ֣ה עֲשִׂיתָֽהּ׃<BR>
<B>קט,כח</B> יְקַֽלְלוּ־הֵמָּה֮ וְאַתָּ֪ה תְבָ֫רֵ֥ךְ    קָ֤מוּ ׀ וַיֵּבֹ֗שׁוּ וְֽעַבְדְּךָ֥ יִשְׂמָֽח׃<BR>
<B>קט,כט</B> יִלְבְּשׁ֣וּ שֽׂוֹטְנַ֣י כְּלִמָּ֑ה    וְיַֽעֲט֖וּ כַמְעִ֣יל בָּשְׁתָּֽם׃<BR>
<B>קט,ל</B> א֘וֹדֶ֤ה יְהוָ֣ה מְאֹ֣ד בְּפִ֑י    וּבְת֖וֹךְ רַבִּ֣ים אֲהַֽלְלֶֽנּוּ׃<BR>
<B>קט,לא</B> כִּֽי־יַ֭עֲמֹד לִימִ֣ין אֶבְי֑וֹן    לְ֝הוֹשִׁ֗יעַ מִשֹּֽׁפְטֵ֥י נַפְשֽׁוֹ׃</P>
<P><B>קי,א</B> לְדָוִ֗ד מִ֫זְמ֥וֹר<BR>נְאֻ֤ם יְהוָ֨ה ׀ לַֽאדֹנִ֗י שֵׁ֥ב לִֽימִינִ֑י    עַד־אָשִׁ֥ית אֹֽ֝יְבֶ֗יךָ הֲדֹ֣ם לְרַגְלֶֽיךָ׃<BR>
<B>קי,ב</B> מַטֵּֽה־עֻזְּךָ֗ יִשְׁלַ֣ח יְ֭הוָה מִצִּיּ֑וֹן    רְ֝דֵ֗ה בְּקֶ֣רֶב אֹֽיְבֶֽיךָ׃<BR>
<B>קי,ג</B> עַמְּךָ֣ נְדָבֹת֮    בְּי֪וֹם חֵ֫ילֶ֥ךָ<BR>בְּֽהַדְרֵי־קֹ֭דֶשׁ מֵרֶ֣חֶם מִשְׁחָ֑ר    לְ֝ךָ֗ טַ֣ל יַלְדֻתֶֽיךָ׃<BR>
<B>קי,ד</B> נִשְׁבַּ֤ע יְהוָ֨ה ׀ וְלֹ֥א יִנָּחֵ֗ם    אַתָּֽה־כֹהֵ֥ן לְעוֹלָ֑ם<BR>עַל־דִּ֝בְרָתִ֗י    מַלְכִּי־צֶֽדֶק׃<BR>
<B>קי,ה</B> אֲדֹנָ֥י עַל־יְמִֽינְךָ֑    מָחַ֖ץ בְּיוֹם־אַפּ֣וֹ מְלָכִֽים׃<BR>
<B>קי,ו</B> יָדִ֣ין בַּ֭גּוֹיִם מָלֵ֣א גְוִיּ֑וֹת    מָ֥חַץ רֹ֝֗אשׁ עַל־אֶ֥רֶץ רַבָּֽה׃<BR>
<B>קי,ז</B> מִ֭נַּחַל בַּדֶּ֣רֶךְ יִשְׁתֶּ֑ה    עַל־כֵּ֝֗ן יָרִ֥ים רֹֽאשׁ׃</P>
<P><B>קיא,א</B> הַ֥לְלוּ יָ֨הּ ׀<BR>אוֹדֶ֣ה יְ֭הוָה בְּכָל־לֵבָ֑ב    בְּס֖וֹד יְשָׁרִ֣ים וְעֵדָֽה׃<BR>
<B>קיא,ב</B> גְּ֭דֹלִים מַֽעֲשֵׂ֣י יְהוָ֑ה    דְּ֝רוּשִׁ֗ים לְכָל־חֶפְצֵיהֶֽם׃<BR>
<B>קיא,ג</B> הוֹד־וְהָדָ֥ר פָּֽעֳל֑וֹ    וְ֝צִדְקָת֗וֹ עֹמֶ֥דֶת לָעַֽד׃<BR>
<B>קיא,ד</B> זֵ֣כֶר עָ֭שָׂה לְנִפְלְאוֹתָ֑יו    חַנּ֖וּן וְרַח֣וּם יְהוָֽה׃<BR>
<B>קיא,ה</B> טֶ֭רֶף נָתַ֣ן לִֽירֵאָ֑יו    יִזְכֹּ֖ר לְעוֹלָ֣ם בְּרִיתֽוֹ׃<BR>
<B>קיא,ו</B> כֹּ֣חַ מַֽ֭עֲשָׂיו הִגִּ֣יד לְעַמּ֑וֹ    לָתֵ֥ת לָ֝הֶ֗ם נַֽחֲלַ֥ת גּוֹיִֽם׃<BR>
<B>קיא,ז</B> מַֽעֲשֵׂ֣י יָ֭דָיו אֱמֶ֣ת וּמִשְׁפָּ֑ט    נֶֽ֝אֱמָנִ֗ים כָּל־פִּקּוּדָֽיו׃<BR>
<B>קיא,ח</B> סְמוּכִ֣ים לָעַ֣ד לְעוֹלָ֑ם    עֲ֝שׂוּיִ֗ם בֶּֽאֱמֶ֥ת וְיָשָֽׁר׃<BR>
<B>קיא,ט</B> פְּד֤וּת ׀ שָׁ֘לַ֤ח לְעַמּ֗וֹ    צִוָּֽה־לְעוֹלָ֥ם בְּרִית֑וֹ<BR>קָד֖וֹשׁ וְנוֹרָ֣א    שְׁמֽוֹ׃<BR>
<B>קיא,י</B> רֵ֘אשִׁ֤ית חָכְמָ֨ה ׀ יִרְאַ֬ת יְהוָ֗ה    שֵׂ֣כֶל ט֭וֹב לְכָל־עֹֽשֵׂיהֶ֑ם<BR>תְּ֝הִלָּת֗וֹ    עֹמֶ֥דֶת לָעַֽד׃</P>
<P><B>קיב,א</B> הַ֥לְלוּ יָ֨הּ ׀<BR>אַשְׁרֵי־אִ֭ישׁ יָרֵ֣א אֶת־יְהוָ֑ה    בְּ֝מִצְו‍ֹתָ֗יו חָפֵ֥ץ מְאֹֽד׃<BR>
<B>קיב,ב</B> גִּבּ֣וֹר בָּ֭אָרֶץ יִֽהְיֶ֣ה זַרְע֑וֹ    דּ֖וֹר יְשָׁרִ֣ים יְבֹרָֽךְ׃<BR>
<B>קיב,ג</B> הוֹן־וָעֹ֥שֶׁר בְּבֵית֑וֹ    וְ֝צִדְקָת֗וֹ עֹמֶ֥דֶת לָעַֽד׃<BR>
<B>קיב,ד</B> זָ֘רַ֤ח בַּחֹ֣שֶׁךְ א֭וֹר לַיְשָׁרִ֑ים    חַנּ֖וּן וְרַח֣וּם וְצַדִּֽיק׃<BR>
<B>קיב,ה</B> טֽוֹב־אִ֭ישׁ חוֹנֵ֣ן וּמַלְוֶ֑ה    יְכַלְכֵּ֖ל דְּבָרָ֣יו בְּמִשְׁפָּֽט׃<BR>
<B>קיב,ו</B> כִּֽי־לְעוֹלָ֥ם לֹֽא־יִמּ֑וֹט    לְזֵ֥כֶר ע֝וֹלָ֗ם יִֽהְיֶ֥ה צַדִּֽיק׃<BR>
<B>קיב,ז</B> מִשְּׁמוּעָ֣ה רָ֭עָה לֹ֣א יִירָ֑א    נָכ֥וֹן לִ֝בּ֗וֹ בָּטֻ֥חַ בַּֽיהוָֽה׃<BR>
<B>קיב,ח</B> סָמ֣וּךְ לִ֭בּוֹ לֹ֣א יִירָ֑א    עַ֖ד אֲשֶׁר־יִרְאֶ֣ה בְצָרָֽיו׃<BR>
<B>קיב,ט</B> פִּזַּ֤ר ׀ נָ֘תַ֤ן לָֽאֶבְיוֹנִ֗ים    צִ֭דְקָתוֹ עֹמֶ֣דֶת לָעַ֑ד<BR>קַ֝רְנ֗וֹ    תָּר֥וּם בְּכָבֽוֹד׃<BR>
<B>קיב,י</B> רָ֘שָׁ֤ע יִרְאֶ֨ה ׀ וְכָעָ֗ס    שִׁנָּ֣יו יַֽחֲרֹ֣ק וְנָמָ֑ס<BR>תַּֽאֲוַ֖ת רְשָׁעִ֣ים    תֹּאבֵֽד׃</P>
<P><B>קיג,א</B> הַ֥לְלוּ יָ֨הּ ׀<BR>הַֽ֭לְלוּ עַבְדֵ֣י יְהוָ֑ה    הַֽ֝לְל֗וּ אֶת־שֵׁ֥ם יְהוָֽה׃<BR>
<B>קיג,ב</B> יְהִ֤י שֵׁ֣ם יְהוָ֣ה מְבֹרָ֑ךְ    מֵֽ֝עַתָּ֗ה וְעַד־עוֹלָֽם׃<BR>
<B>קיג,ג</B> מִמִּזְרַח־שֶׁ֥מֶשׁ עַד־מְבוֹא֑וֹ    מְ֝הֻלָּ֗ל שֵׁ֣ם יְהוָֽה׃<BR>
<B>קיג,ד</B> רָ֖ם עַל־כָּל־גּוֹיִ֥ם ׀ יְהוָ֑ה    עַ֖ל הַשָּׁמַ֣יִם כְּבוֹדֽוֹ׃<BR>
<B>קיג,ה</B> מִ֭י כַּֽיהוָ֣ה אֱלֹהֵ֑ינוּ    הַֽמַּגְבִּיהִ֥י לָשָֽׁבֶת׃<BR>
<B>קיג,ו</B> הַֽמַּשְׁפִּילִ֥י לִרְא֑וֹת    בַּשָּׁמַ֥יִם וּבָאָֽרֶץ׃<BR>
<B>קיג,ז</B> מְקִ֥ימִ֣י מֵֽעָפָ֣ר דָּ֑ל    מֵֽ֝אַשְׁפֹּ֗ת יָרִ֥ים אֶבְיֽוֹן׃<BR>
<B>קיג,ח</B> לְהֽוֹשִׁיבִ֥י עִם־נְדִיבִ֑ים    עִ֝֗ם נְדִיבֵ֥י עַמּֽוֹ׃<BR>
<B>קיג,ט</B> מֽוֹשִׁיבִ֨י ׀ עֲקֶ֬רֶת הַבַּ֗יִת    אֵֽם־הַבָּנִ֥ים שְׂמֵחָ֗ה<BR>הַֽלְלוּ־יָֽהּ׃<BR>
<B>קיד,א</B> בְּצֵ֣את יִ֭שְׂרָאֵל מִמִּצְרָ֑יִם    בֵּ֥ית יַֽ֝עֲקֹ֗ב מֵעַ֥ם לֹעֵֽז׃<BR>
<B>קיד,ב</B> הָֽיְתָ֣ה יְהוּדָ֣ה לְקָדְשׁ֑וֹ    יִ֝שְׂרָאֵ֗ל מַמְשְׁלוֹתָֽיו׃<BR>
<B>קיד,ג</B> הַיָּ֣ם רָ֭אָה וַיָּנֹ֑ס    הַ֝יַּרְדֵּ֗ן יִסֹּ֥ב לְאָחֽוֹר׃<BR>
<B>קיד,ד</B> הֶֽ֭הָרִים רָֽקְד֣וּ כְאֵילִ֑ים    גְּ֝בָע֗וֹת כִּבְנֵי־צֹֽאן׃<BR>
<B>קיד,ה</B> מַה־לְּךָ֣ הַ֭יָּם כִּ֣י תָנ֑וּס    הַ֝יַּרְדֵּ֗ן תִּסֹּ֥ב לְאָחֽוֹר׃<BR>
<B>קיד,ו</B> הֶֽ֭הָרִים תִּרְקְד֣וּ כְאֵילִ֑ים    גְּ֝בָע֗וֹת כִּבְנֵי־צֹֽאן׃<BR>
<B>קיד,ז</B> מִלִּפְנֵ֣י אָ֭דוֹן ח֣וּלִי אָ֑רֶץ    מִ֝לִּפְנֵ֗י אֱל֣וֹהַּ יַֽעֲקֹֽב׃<BR>
<B>קיד,ח</B> הַהֹֽפְכִ֣י הַצּ֣וּר אֲגַם־מָ֑יִם    חַ֝לָּמִ֗ישׁ לְמַעְיְנוֹ־מָֽיִם׃<BR>
<B>קטו,א</B> לֹ֤א לָ֥נוּ יְהוָ֗ה לֹ֫א לָ֥נוּ    כִּֽי־לְ֭שִׁמְךָ תֵּ֣ן כָּב֑וֹד עַל־חַ֝סְדְּךָ֗ עַל־אֲמִתֶּֽךָ׃<BR>
<B>קטו,ב</B> לָ֭מָּה יֹֽאמְר֣וּ הַגּוֹיִ֑ם    אַיֵּה־נָ֝֗א אֱלֹֽהֵיהֶֽם׃<BR>
<B>קטו,ג</B> וֵֽאלֹהֵ֥ינוּ בַשָּׁמָ֑יִם    כֹּ֖ל אֲשֶׁר־חָפֵ֣ץ עָשָֽׂה׃<BR>
<B>קטו,ד</B> עֲֽ֭צַבֵּיהֶם כֶּ֣סֶף וְזָהָ֑ב    מַֽ֝עֲשֵׂ֗ה יְדֵ֣י אָדָֽם׃<BR>
<B>קטו,ה</B> פֶּֽה־לָ֭הֶם וְלֹ֣א יְדַבֵּ֑רוּ    עֵינַ֥יִם לָ֝הֶ֗ם וְלֹ֣א יִרְאֽוּ׃<BR>
<B>קטו,ו</B> אָזְנַ֣יִם לָ֭הֶם וְלֹ֣א יִשְׁמָ֑עוּ    אַ֥ף לָ֝הֶ֗ם וְלֹ֣א יְרִיחֽוּן׃<BR>
<B>קטו,ז</B> יְדֵיהֶ֤ם ׀ וְלֹ֬א יְמִישׁ֗וּן רַ֭גְלֵיהֶם וְלֹ֣א יְהַלֵּ֑כוּ    לֹֽא־יֶ֝הְגּ֗וּ בִּגְרוֹנָֽם׃<BR>
<B>קטו,ח</B> כְּ֭מוֹהֶם יִֽהְי֣וּ עֹֽשֵׂיהֶ֑ם    כֹּ֖ל אֲשֶׁר־בֹּטֵ֣חַ בָּהֶֽם׃<BR>
<B>קטו,ט</B> יִ֭שְׂרָאֵל בְּטַ֣ח בַּֽיהוָ֑ה    עֶזְרָ֖ם וּמָֽגִנָּ֣ם הֽוּא׃<BR>
<B>קטו,י</B> בֵּ֣ית אַֽ֭הֲרֹן בִּטְח֣וּ בַֽיהוָ֑ה    עֶזְרָ֖ם וּמָֽגִנָּ֣ם הֽוּא׃<BR>
<B>קטו,יא</B> יִרְאֵ֣י יְ֭הוָה בִּטְח֣וּ בַֽיהוָ֑ה    עֶזְרָ֖ם וּמָֽגִנָּ֣ם הֽוּא׃<BR>
<B>קטו,יב</B> יְהוָה֮    זְכָרָ֪נוּ יְבָ֫רֵ֥ךְ<BR>יְ֭בָרֵךְ אֶת־בֵּ֣ית יִשְׂרָאֵ֑ל    יְ֝בָרֵ֗ךְ אֶת־בֵּ֥ית אַֽהֲרֹֽן׃<BR>
<B>קטו,יג</B> יְ֭בָרֵךְ יִרְאֵ֣י יְהוָ֑ה    הַ֝קְּטַנִּ֗ים עִם־הַגְּדֹלִֽים׃<BR>
<B>קטו,יד</B> יֹסֵ֣ף יְהוָ֣ה עֲלֵיכֶ֑ם    עֲ֝לֵיכֶ֗ם וְעַל־בְּנֵיכֶֽם׃<BR>
<B>קטו,טו</B> בְּרוּכִ֣ים אַ֭תֶּם לַֽיהוָ֑ה    עֹ֝שֵׂ֗ה שָׁמַ֥יִם וָאָֽרֶץ׃<BR>
<B>קטו,טז</B> הַשָּׁמַ֣יִם שָׁ֭מַיִם לַֽיהוָ֑ה    וְ֝הָאָ֗רֶץ נָתַ֥ן לִבְנֵֽי־אָדָֽם׃<BR>
<B>קטו,יז</B> לֹ֣א הַ֭מֵּתִים יְהַֽלְלוּ־יָ֑הּ    וְ֝לֹ֗א כָּל־יֹֽרְדֵ֥י דוּמָֽה׃<BR>
<B>קטו,יח</B> וַֽאֲנַ֤חְנוּ ׀ נְבָ֘רֵ֤ךְ יָ֗הּ    מֵֽעַתָּ֥ה וְעַד־עוֹלָ֗ם<BR>הַֽלְלוּ־יָֽהּ׃<BR>
<B>קטז,א</B> אָ֭הַבְתִּי כִּֽי־יִשְׁמַ֥ע ׀ יְהוָ֑ה    אֶת־ק֝וֹלִ֗י תַּֽחֲנוּנָֽי׃<BR>
<B>קטז,ב</B> כִּֽי־הִטָּ֣ה אָזְנ֣וֹ לִ֑י    וּבְיָמַ֥י אֶקְרָֽא׃<BR>
<B>קטז,ג</B> אֲפָפ֤וּנִי ׀ חֶבְלֵי־מָ֗וֶת וּמְצָרֵ֣י שְׁא֣וֹל מְצָא֑וּנִי    צָרָ֖ה וְיָג֣וֹן אֶמְצָֽא׃<BR>
<B>קטז,ד</B> וּבְשֵֽׁם־יְהוָ֥ה אֶקְרָ֑א    אָנָּ֥ה יְ֝הוָ֗ה מַלְּטָ֥ה נַפְשִֽׁי׃<BR>
<B>קטז,ה</B> חַנּ֣וּן יְהוָ֣ה וְצַדִּ֑יק    וֵ֖אלֹהֵ֣ינוּ מְרַחֵֽם׃<BR>
<B>קטז,ו</B> שֹׁמֵ֣ר פְּתָאיִ֣ם יְהוָ֑ה    דַּ֝לֹּתִ֗י וְלִ֣י יְהוֹשִֽׁיעַ׃<BR>
<B>קטז,ז</B> שׁוּבִ֣י נַ֭פְשִׁי לִמְנוּחָ֑יְכִי    כִּֽי־יְ֝הוָ֗ה גָּמַ֥ל עָלָֽיְכִי׃<BR>
<B>קטז,ח</B> כִּ֤י חִלַּ֥צְתָּ נַפְשִׁ֗י מִ֫מָּ֥וֶת    אֶת־עֵינִ֥י מִן־דִּמְעָ֑ה אֶת־רַגְלִ֥י מִדֶּֽחִי׃<BR>
<B>קטז,ט</B> אֶ֭תְהַלֵּךְ לִפְנֵ֣י יְהוָ֑ה    בְּ֝אַרְצ֗וֹת הַֽחַיִּֽים׃<BR>
<B>קטז,י</B> הֶֽ֭אֱמַנְתִּי כִּ֣י אֲדַבֵּ֑ר    אֲ֝נִ֗י עָנִ֥יתִי מְאֹֽד׃<BR>
<B>קטז,יא</B> אֲ֭נִי אָמַ֣רְתִּי בְחָפְזִ֑י    כָּֽל־הָאָדָ֥ם כֹּזֵֽב׃<BR>
<B>קטז,יב</B> מָֽה־אָשִׁ֥יב לַֽיהוָ֑ה    כָּֽל־תַּגְמוּל֥וֹהִי עָלָֽי׃<BR>
<B>קטז,יג</B> כּוֹס־יְשׁוּע֥וֹת אֶשָּׂ֑א    וּבְשֵׁ֖ם יְהוָ֣ה אֶקְרָֽא׃<BR>
<B>קטז,יד</B> נְ֭דָרַי לַֽיהוָ֣ה אֲשַׁלֵּ֑ם    נֶגְדָה־נָּ֝֗א לְכָל־עַמּֽוֹ׃<BR>
<B>קטז,טו</B> יָ֭קָר בְּעֵינֵ֣י יְהוָ֑ה    הַ֝מָּ֗וְתָה לַֽחֲסִידָֽיו׃<BR>
<B>קטז,טז</B> אָנָּ֣ה יְהוָה֮    כִּֽי־אֲנִ֪י עַ֫בְדֶּ֥ךָ<BR>אֲֽנִי־עַ֭בְדְּךָ בֶּן־אֲמָתֶ֑ךָ    פִּ֝תַּ֗חְתָּ לְמֽוֹסֵרָֽי׃<BR>
<B>קטז,יז</B> לְֽךָ־אֶ֭זְבַּח זֶ֣בַח תּוֹדָ֑ה    וּבְשֵׁ֖ם יְהוָ֣ה אֶקְרָֽא׃<BR>
<B>קטז,יח</B> נְ֭דָרַי לַֽיהוָ֣ה אֲשַׁלֵּ֑ם    נֶגְדָה־נָּ֝֗א לְכָל־עַמּֽוֹ׃<BR>
<B>קטז,יט</B> בְּחַצְר֤וֹת ׀ בֵּ֤ית יְהוָ֗ה    בְּֽת֘וֹכֵ֤כִי יְֽרוּשָׁלִָ֗ם<BR>הַֽלְלוּ־יָֽהּ׃<BR>
<B>קיז,א</B> הַֽלְל֣וּ אֶת־יְ֭הוָה כָּל־גּוֹיִ֑ם    שַׁ֝בְּח֗וּהוּ כָּל־הָֽאֻמִּֽים׃<BR>
<B>קיז,ב</B> כִּ֥י גָ֘בַ֤ר עָלֵ֨ינוּ ׀ חַסְדּ֗וֹ    וֶֽאֱמֶת־יְהוָ֥ה לְעוֹלָ֗ם<BR>הַֽלְלוּ־יָֽהּ׃<BR>
<B>קיח,א</B> הוֹד֣וּ לַֽיהוָ֣ה כִּי־ט֑וֹב    כִּ֖י לְעוֹלָ֣ם חַסְדּֽוֹ׃<BR>
<B>קיח,ב</B> יֹֽאמַר־נָ֥א יִשְׂרָאֵ֑ל    כִּ֖י לְעוֹלָ֣ם חַסְדּֽוֹ׃<BR>
<B>קיח,ג</B> יֹֽאמְרוּ־נָ֥א בֵֽית־אַהֲרֹ֑ן    כִּ֖י לְעוֹלָ֣ם חַסְדּֽוֹ׃<BR>
<B>קיח,ד</B> יֹֽאמְרוּ־נָ֭א יִרְאֵ֣י יְהוָ֑ה    כִּ֖י לְעוֹלָ֣ם חַסְדּֽוֹ׃<BR>
<B>קיח,ה</B> מִֽן־הַ֭מֵּצַר קָרָ֣אתִי יָּ֑הּ    עָנָ֖נִי בַמֶּרְחָ֣ב יָֽהּ׃<BR>
<B>קיח,ו</B> יְהוָ֣ה לִ֭י לֹ֣א אִירָ֑א    מַה־יַּֽעֲשֶׂ֖ה לִ֣י אָדָֽם׃<BR>
<B>קיח,ז</B> יְהוָ֣ה לִ֭י בְּעֹֽזְרָ֑י    וַֽ֝אֲנִ֗י אֶרְאֶ֥ה בְשֹֽׂנְאָֽי׃<BR>
<B>קיח,ח</B> ט֗וֹב לַֽחֲס֥וֹת בַּֽיהוָ֑ה    מִ֝בְּטֹ֗חַ בָּֽאָדָֽם׃<BR>
<B>קיח,ט</B> ט֗וֹב לַֽחֲס֥וֹת בַּֽיהוָ֑ה    מִ֝בְּטֹ֗חַ בִּנְדִיבִֽים׃<BR>
<B>קיח,י</B> כָּל־גּוֹיִ֥ם סְבָב֑וּנִי    בְּשֵׁ֥ם יְ֝הוָ֗ה כִּ֣י אֲמִילַֽם׃<BR>
<B>קיח,יא</B> סַבּ֥וּנִי גַם־סְבָב֑וּנִי    בְּשֵׁ֥ם יְ֝הוָ֗ה כִּ֣י אֲמִילַֽם׃<BR>
<B>קיח,יב</B> סַבּ֤וּנִי כִדְבוֹרִ֗ים    דֹּֽ֭עֲכוּ כְּאֵ֣שׁ קוֹצִ֑ים<BR>בְּשֵׁ֥ם יְ֝הוָ֗ה    כִּ֣י אֲמִילַֽם׃<BR>
<B>קיח,יג</B> דַּחֹ֣ה דְחִיתַ֣נִי לִנְפֹּ֑ל    וַ֖יהוָ֣ה עֲזָרָֽנִי׃<BR>
<B>קיח,יד</B> עָזִּ֣י וְזִמְרָ֣ת יָ֑הּ    וַֽיְהִי־לִ֝֗י לִֽישׁוּעָֽה׃<BR>
<B>קיח,טו</B> ק֤וֹל ׀ רִנָּ֬ה וִֽישׁוּעָ֗ה בְּאָֽהֳלֵ֥י צַדִּיקִ֑ים    יְמִ֥ין יְ֝הוָ֗ה עֹ֣שָׂה חָֽיִל׃<BR>
<B>קיח,טז</B> יְמִ֣ין יְ֭הוָה רֽוֹמֵמָ֑ה    יְמִ֥ין יְ֝הוָ֗ה עֹ֣שָׂה חָֽיִל׃<BR>
<B>קיח,יז</B> לֹֽא־אָמ֥וּת כִּֽי־אֶחְיֶ֑ה    וַֽ֝אֲסַפֵּ֗ר מַֽעֲשֵׂ֥י יָֽהּ׃<BR>
<B>קיח,יח</B> יַסֹּ֣ר יִסְּרַ֣נִּי יָּ֑הּ    וְ֝לַמָּ֗וֶת לֹ֣א נְתָנָֽנִי׃<BR>
<B>קיח,יט</B> פִּתְחוּ־לִ֥י שַֽׁעֲרֵי־צֶ֑דֶק    אָֽבֹא־בָ֝֗ם אוֹדֶ֥ה יָֽהּ׃<BR>
<B>קיח,כ</B> זֶֽה־הַשַּׁ֥עַר לַֽיהוָ֑ה    צַ֝דִּיקִ֗ים יָבֹ֥אוּ בֽוֹ׃<BR>
<B>קיח,כא</B> אֽ֭וֹדְךָ כִּ֣י עֲנִיתָ֑נִי    וַתְּהִי־לִ֝֗י לִֽישׁוּעָֽה׃<BR>
<B>קיח,כב</B> אֶ֭בֶן מָֽאֲס֣וּ הַבּוֹנִ֑ים    הָֽ֝יְתָ֗ה לְרֹ֣אשׁ פִּנָּֽה׃<BR>
<B>קיח,כג</B> מֵאֵ֣ת יְ֭הוָה הָ֣יְתָה זֹּ֑את    הִ֖יא נִפְלָ֣את בְּעֵינֵֽינוּ׃<BR>
<B>קיח,כד</B> זֶה־הַ֭יּוֹם עָשָׂ֣ה יְהוָ֑ה    נָגִ֖ילָה וְנִשְׂמְחָ֣ה בֽוֹ׃<BR>
<B>קיח,כה</B> אָנָּ֣א יְ֭הוָה הֽוֹשִׁ֘יעָ֥ה נָּ֑א    אָנָּ֥א יְ֝הוָ֗ה הַצְלִ֘יחָ֥ה נָּֽא׃<BR>
<B>קיח,כו</B> בָּר֣וּךְ הַ֭בָּא בְּשֵׁ֣ם יְהוָ֑ה    בֵּ֝רַ֥כְנוּכֶ֗ם מִבֵּ֥ית יְהוָֽה׃<BR>
<B>קיח,כז</B> אֵ֤ל ׀ יְהוָה֮ וַיָּ֪אֶ֫ר לָ֥נוּ    אִסְרוּ־חַ֥ג בַּֽעֲבֹתִ֑ים עַד־קַ֝רְנ֗וֹת הַמִּזְבֵּֽחַ׃<BR>
<B>קיח,כח</B> אֵלִ֣י אַתָּ֣ה וְאוֹדֶ֑ךָּ    אֱ֝לֹהַ֗י אֲרֽוֹמְמֶֽךָּ׃<BR>
<B>קיח,כט</B> הוֹד֣וּ לַֽיהוָ֣ה כִּי־ט֑וֹב    כִּ֖י לְעוֹלָ֣ם חַסְדּֽוֹ׃</P>
<P><B>קיט,א</B> אַשְׁרֵ֥י תְמִֽימֵי־דָ֑רֶךְ    הַ֝הֹֽלְכִ֗ים בְּתוֹרַ֥ת יְהוָֽה׃<BR>
<B>קיט,ב</B> אַ֭שְׁרֵי נֹֽצְרֵ֥י עֵֽדֹתָ֗יו    בְּכָל־לֵ֥ב יִדְרְשֽׁוּהוּ׃<BR>
<B>קיט,ג</B> אַ֭ף לֹֽא־פָעֲל֣וּ עַוְלָ֑ה    בִּדְרָכָ֥יו הָלָֽכוּ׃<BR>
<B>קיט,ד</B> אַ֭תָּה צִוִּ֥יתָה פִקֻּדֶ֗יךָ    לִשְׁמֹ֥ר מְאֹֽד׃<BR>
<B>קיט,ה</B> אַֽ֭חֲלַי יִכֹּ֥נוּ דְרָכָ֗י    לִשְׁמֹ֥ר חֻקֶּֽיךָ׃<BR>
<B>קיט,ו</B> אָ֥ז לֹֽא־אֵב֑וֹשׁ    בְּ֝הַבִּיטִ֗י אֶל־כָּל־מִצְו‍ֹתֶֽיךָ׃<BR>
<B>קיט,ז</B> אֽ֭וֹדְךָ בְּיֹ֣שֶׁר לֵבָ֑ב    בְּ֝לָמְדִ֗י מִשְׁפְּטֵ֥י צִדְקֶֽךָ׃<BR>
<B>קיט,ח</B> אֶת־חֻקֶּ֥יךָ אֶשְׁמֹ֑ר    אַֽל־תַּעַזְבֵ֥נִי עַד־מְאֹֽד׃</P>
<P><B>קיט,ט</B> בַּמֶּ֣ה יְזַכֶּה־נַּ֭עַר אֶת־אָרְח֑וֹ    לִ֝שְׁמֹ֗ר כִּדְבָרֶֽךָ׃<BR>
<B>קיט,י</B> בְּכָל־לִבִּ֥י דְרַשְׁתִּ֑יךָ    אַל־תַּ֝שְׁגֵּ֗נִי מִמִּצְו‍ֹתֶֽיךָ׃<BR>
<B>קיט,יא</B> בְּ֭לִבִּי צָפַ֣נְתִּי אִמְרָתֶ֑ךָ    לְ֝מַ֗עַן לֹ֣א אֶֽחֱטָא־לָֽךְ׃<BR>
<B>קיט,יב</B> בָּר֖וּךְ אַתָּ֥ה יְהוָ֗ה    לַמְּדֵ֥נִי חֻקֶּֽיךָ׃<BR>
<B>קיט,יג</B> בִּשְׂפָתַ֥י סִפַּ֑רְתִּי    כֹּ֝֗ל מִשְׁפְּטֵי־פִֽיךָ׃<BR>
<B>קיט,יד</B> בְּדֶ֖רֶךְ עֵֽדְו‍ֹתֶ֥יךָ שַּׂ֗שְׂתִּי    כְּעַ֣ל כָּל־הֽוֹן׃<BR>
<B>קיט,טו</B> בְּפִקּוּדֶ֥יךָ אָשִׂ֑יחָה    וְ֝אַבִּ֗יטָה אֹֽרְחֹתֶֽיךָ׃<BR>
<B>קיט,טז</B> בְּחֻקֹּתֶ֥יךָ אֶֽשְׁתַּעֲשָׁ֑ע    לֹ֖א אֶשְׁכַּ֣ח דְּבָרֶֽךָ׃</P>
<P><B>קיט,יז</B> גְּמֹ֖ל עַל־עַבְדְּךָ֥ אֶֽחְיֶ֗ה    וְאֶשְׁמְרָ֥ה דְבָרֶֽךָ׃<BR>
<B>קיט,יח</B> גַּל־עֵינַ֥י וְאַבִּ֑יטָה    נִ֝פְלָא֗וֹת מִתּֽוֹרָתֶֽךָ׃<BR>
<B>קיט,יט</B> גֵּ֣ר אָֽנֹכִ֣י בָאָ֑רֶץ    אַל־תַּסְתֵּ֥ר מִ֝מֶּ֗נִּי מִצְו‍ֹתֶֽיךָ׃<BR>
<B>קיט,כ</B> גָּֽרְסָ֣ה נַפְשִׁ֣י לְתַֽאֲבָ֑ה    אֶֽל־מִשְׁפָּטֶ֥יךָ בְכָל־עֵֽת׃<BR>
<B>קיט,כא</B> גָּ֭עַרְתָּ זֵדִ֣ים אֲרוּרִ֑ים    הַ֝שֹּׁגִ֗ים מִמִּצְו‍ֹתֶֽיךָ׃<BR>
<B>קיט,כב</B> גַּ֣ל מֵֽ֭עָלַי חֶרְפָּ֣ה וָב֑וּז    כִּ֖י עֵֽדֹתֶ֣יךָ נָצָֽרְתִּי׃<BR>
<B>קיט,כג</B> גַּ֤ם יָֽשְׁב֣וּ שָׂ֭רִים בִּ֣י נִדְבָּ֑רוּ    עַ֝בְדְּךָ֗ יָשִׂ֥יחַ בְּחֻקֶּֽיךָ׃<BR>
<B>קיט,כד</B> גַּֽם־עֵ֭דֹתֶיךָ שַֽׁעֲשֻׁעָ֗י    אַנְשֵׁ֥י עֲצָתִֽי׃</P>
<P><B>קיט,כה</B> דָּֽבְקָ֣ה לֶֽעָפָ֣ר נַפְשִׁ֑י    חַ֝יֵּ֗נִי כִּדְבָרֶֽךָ׃<BR>
<B>קיט,כו</B> דְּרָכַ֣י סִ֭פַּרְתִּי וַֽתַּעֲנֵ֗נִי    לַמְּדֵ֥נִי חֻקֶּֽיךָ׃<BR>
<B>קיט,כז</B> דֶּֽרֶךְ־פִּקּוּדֶ֥יךָ הֲבִינֵ֑נִי    וְ֝אָשִׂ֗יחָה בְּנִפְלְאוֹתֶֽיךָ׃<BR>
<B>קיט,כח</B> דָּֽלְפָ֣ה נַ֭פְשִׁי מִתּוּגָ֑ה    קַ֝יְּמֵ֗נִי כִּדְבָרֶֽךָ׃<BR>
<B>קיט,כט</B> דֶּֽרֶךְ־שֶׁ֭קֶר הָסֵ֣ר מִמֶּ֑נִּי    וְֽתוֹרָתְךָ֥ חָנֵּֽנִי׃<BR>
<B>קיט,ל</B> דֶּֽרֶךְ־אֱמוּנָ֥ה בָחָ֑רְתִּי    מִשְׁפָּטֶ֥יךָ שִׁוִּֽיתִי׃<BR>
<B>קיט,לא</B> דָּבַ֥קְתִּי בְעֵֽדְו‍ֹתֶ֑יךָ    יְ֝הוָ֗ה אַל־תְּבִישֵֽׁנִי׃<BR>
<B>קיט,לב</B> דֶּֽרֶךְ־מִצְו‍ֹתֶ֥יךָ אָר֑וּץ    כִּ֖י תַרְחִ֣יב לִבִּֽי׃</P>
<P><B>קיט,לג</B> הוֹרֵ֣נִי יְ֭הוָה דֶּ֥רֶךְ חֻקֶּ֗יךָ    וְאֶצְּרֶ֥נָּה עֵֽקֶב׃<BR>
<B>קיט,לד</B> הֲ֭בִינֵנִי וְאֶצְּרָ֥ה תֽוֹרָתֶ֗ךָ    וְאֶשְׁמְרֶ֥נָּה בְכָל־לֵֽב׃<BR>
<B>קיט,לה</B> הַ֭דְרִיכֵנִי בִּנְתִ֣יב מִצְו‍ֹתֶ֑יךָ    כִּי־ב֥וֹ חָפָֽצְתִּי׃<BR>
<B>קיט,לו</B> הַט־לִ֭בִּי אֶל־עֵֽדְו‍ֹתֶ֗יךָ    וְאַ֣ל אֶל־בָּֽצַע׃<BR>
<B>קיט,לז</B> הַֽעֲבֵ֣ר עֵ֭ינַי מֵֽרְא֣וֹת שָׁ֑וְא    בִּדְרָכֶ֥ךָ חַיֵּֽנִי׃<BR>
<B>קיט,לח</B> הָקֵ֣ם לְ֭עַבְדְּךָ אִמְרָתֶ֑ךָ    אֲ֝שֶׁ֗ר לְיִרְאָתֶֽךָ׃<BR>
<B>קיט,לט</B> הַֽעֲבֵ֣ר חֶ֭רְפָּתִי אֲשֶׁ֣ר יָגֹ֑רְתִּי    כִּ֖י מִשְׁפָּטֶ֣יךָ טוֹבִֽים׃<BR>
<B>קיט,מ</B> הִ֭נֵּה תָּאַ֣בְתִּי לְפִקֻּדֶ֑יךָ    בְּצִדְקָֽתְךָ֥ חַיֵּֽנִי׃</P>
<P><B>קיט,מא</B> וִֽיבֹאֻ֣נִי חֲסָדֶ֣ךָ יְהוָ֑ה    תְּ֝שׁ֥וּעָתְךָ֗ כְּאִמְרָתֶֽךָ׃<BR>
<B>קיט,מב</B> וְאֶֽעֱנֶ֣ה חֹֽרְפִ֣י דָבָ֑ר    כִּֽי־בָ֝טַ֗חְתִּי בִּדְבָרֶֽךָ׃<BR>
<B>קיט,מג</B> וְֽאַל־תַּצֵּ֬ל מִפִּ֣י דְבַר־אֱמֶ֣ת עַד־מְאֹ֑ד    כִּ֖י לְמִשְׁפָּטֶ֣ךָ יִחָֽלְתִּי׃<BR>
<B>קיט,מד</B> וְאֶשְׁמְרָ֖ה תוֹרָֽתְךָ֥ תָמִ֗יד    לְעוֹלָ֥ם וָעֶֽד׃<BR>
<B>קיט,מה</B> וְאֶתְהַלְּכָ֥ה בָֽרְחָבָ֑ה    כִּ֖י פִקֻּדֶ֣יךָ דָרָֽשְׁתִּי׃<BR>
<B>קיט,מו</B> וַֽאֲדַבְּרָ֣ה בְ֭עֵֽדֹתֶיךָ נֶ֥גֶד מְלָכִ֗ים    וְלֹ֣א אֵבֽוֹשׁ׃<BR>
<B>קיט,מז</B> וְאֶשְׁתַּֽעֲשַׁ֥ע בְּמִצְו‍ֹתֶ֗יךָ    אֲשֶׁ֣ר אָהָֽבְתִּי׃<BR>
<B>קיט,מח</B> וְאֶשָּֽׂא־כַפַּ֗י אֶֽל־מִ֭צְו‍ֹתֶיךָ אֲשֶׁ֥ר אָהָ֗בְתִּי    וְאָשִׂ֥יחָה בְחֻקֶּֽיךָ׃</P>
<P><B>קיט,מט</B> זְכֹר־דָּבָ֥ר לְעַבְדֶּ֑ךָ    עַ֝֗ל אֲשֶׁ֣ר יִֽחַלְתָּֽנִי׃<BR>
<B>קיט,נ</B> זֹ֣את נֶחָֽמָתִ֣י בְעָנְיִ֑י    כִּ֖י אִמְרָֽתְךָ֣ חִיָּֽתְנִי׃<BR>
<B>קיט,נא</B> זֵ֭דִים הֱלִיצֻ֣נִי עַד־מְאֹ֑ד    מִ֝תּ֥וֹרָתְךָ֗ לֹ֣א נָטִֽיתִי׃<BR>
<B>קיט,נב</B> זָ֘כַ֤רְתִּי מִשְׁפָּטֶ֖יךָ מֵֽעוֹלָ֥ם ׀ יְהוָ֗ה    וָֽאֶתְנֶחָֽם׃<BR>
<B>קיט,נג</B> זַלְעָפָ֣ה אֲ֭חָזַתְנִי מֵֽרְשָׁעִ֑ים    עֹֽ֝זְבֵ֗י תּֽוֹרָתֶֽךָ׃<BR>
<B>קיט,נד</B> זְ֭מִרוֹת הָֽיוּ־לִ֥י חֻקֶּ֗יךָ    בְּבֵ֣ית מְגוּרָֽי׃<BR>
<B>קיט,נה</B> זָ֘כַ֤רְתִּי בַלַּ֣יְלָה שִׁמְךָ֣ יְהוָ֑ה    וָֽ֝אֶשְׁמְרָ֗ה תּֽוֹרָתֶֽךָ׃<BR>
<B>קיט,נו</B> זֹ֥את הָֽיְתָה־לִּ֑י    כִּ֖י פִקֻּדֶ֣יךָ נָצָֽרְתִּי׃</P>
<P><B>קיט,נז</B> חֶלְקִ֖י יְהוָ֥ה אָמַ֗רְתִּי    לִשְׁמֹ֥ר דְּבָרֶֽיךָ׃<BR>
<B>קיט,נח</B> חִלִּ֣יתִי פָנֶ֣יךָ בְכָל־לֵ֑ב    חָ֝נֵּ֗נִי כְּאִמְרָתֶֽךָ׃<BR>
<B>קיט,נט</B> חִשַּׁ֥בְתִּי דְרָכָ֑י    וָֽאָשִׁ֥יבָה רַ֝גְלַ֗י אֶל־עֵֽדֹתֶֽיךָ׃<BR>
<B>קיט,ס</B> חַ֭שְׁתִּי וְלֹ֣א הִתְמַהְמָ֑הְתִּי    לִ֝שְׁמֹ֗ר מִצְו‍ֹתֶֽיךָ׃<BR>
<B>קיט,סא</B> חֶבְלֵ֣י רְשָׁעִ֣ים עִוְּדֻ֑נִי    תּ֥֝וֹרָתְךָ֗ לֹ֣א שָׁכָֽחְתִּי׃<BR>
<B>קיט,סב</B> חֲצֽוֹת־לַ֗יְלָה אָ֭קוּם לְהוֹד֣וֹת לָ֑ךְ    עַ֝֗ל מִשְׁפְּטֵ֥י צִדְקֶֽךָ׃<BR>
<B>קיט,סג</B> חָבֵ֣ר אָ֭נִי לְכָל־אֲשֶׁ֣ר יְרֵא֑וּךָ    וּ֝לְשֹֽׁמְרֵ֗י פִּקּוּדֶֽיךָ׃<BR>
<B>קיט,סד</B> חַסְדְּךָ֣ יְ֭הוָה מָֽלְאָ֥ה הָאָ֗רֶץ    חֻקֶּ֥יךָ לַמְּדֵֽנִי׃</P>
<P><B>קיט,סה</B> ט֭וֹב עָשִׂ֣יתָ עִֽם־עַבְדְּךָ֑    יְ֝הוָ֗ה כִּדְבָרֶֽךָ׃<BR>
<B>קיט,סו</B> ט֤וּב טַ֣עַם וָדַ֣עַת לַמְּדֵ֑נִי    כִּ֖י בְמִצְו‍ֹתֶ֣יךָ הֶֽאֱמָֽנְתִּי׃<BR>
<B>קיט,סז</B> טֶ֣רֶם אֶֽ֭עֱנֶה אֲנִ֣י שֹׁגֵ֑ג    וְ֝עַתָּ֗ה אִמְרָֽתְךָ֥ שָׁמָֽרְתִּי׃<BR>
<B>קיט,סח</B> טוֹב־אַתָּ֥ה וּמֵטִ֗יב    לַמְּדֵ֥נִי חֻקֶּֽיךָ׃<BR>
<B>קיט,סט</B> טָֽפְל֬וּ עָלַ֣י שֶׁ֣קֶר זֵדִ֑ים    אֲ֝נִ֗י בְּכָל־לֵ֤ב ׀ אֶצֹּ֬ר פִּקּוּדֶֽיךָ׃<BR>
<B>קיט,ע</B> טָפַ֣שׁ כַּחֵ֣לֶב לִבָּ֑ם    אֲ֝נִ֗י תּוֹרָֽתְךָ֥ שִֽׁעֲשָֽׁעְתִּי׃<BR>
<B>קיט,עא</B> טֽוֹב־לִ֥י כִֽי־עֻנֵּ֑יתִי    לְ֝מַ֗עַן אֶלְמַ֥ד חֻקֶּֽיךָ׃<BR>
<B>קיט,עב</B> טֽוֹב־לִ֥י תֽוֹרַת־פִּ֑יךָ    מֵֽ֝אַלְפֵ֗י זָהָ֥ב וָכָֽסֶף׃</P>
<P><B>קיט,עג</B> יָדֶ֣יךָ עָ֭שׂוּנִי וַֽיְכוֹנְנ֑וּנִי    הֲ֝בִינֵ֗נִי וְאֶלְמְדָ֥ה מִצְו‍ֹתֶֽיךָ׃<BR>
<B>קיט,עד</B> יְ֭רֵאֶיךָ יִרְא֣וּנִי וְיִשְׂמָ֑חוּ    כִּ֖י לִדְבָֽרְךָ֣ יִחָֽלְתִּי׃<BR>
<B>קיט,עה</B> יָדַ֣עְתִּי יְ֭הוָה כִּי־צֶ֣דֶק מִשְׁפָּטֶ֑יךָ    וֶֽ֝אֱמוּנָ֗ה עִנִּיתָֽנִי׃<BR>
<B>קיט,עו</B> יְהִי־נָ֣א חַסְדְּךָ֣ לְנַֽחֲמֵ֑נִי    כְּאִמְרָֽתְךָ֥ לְעַבְדֶּֽךָ׃<BR>
<B>קיט,עז</B> יְבֹא֣וּנִי רַֽחֲמֶ֣יךָ וְאֶֽחְיֶ֑ה    כִּי־ת֥֝וֹרָתְךָ֗ שַֽׁעֲשֻׁעָֽי׃<BR>
<B>קיט,עח</B> יֵבֹ֣שׁוּ זֵ֭דִים כִּי־שֶׁ֣קֶר עִוְּת֑וּנִי    אֲ֝נִ֗י אָשִׂ֥יחַ בְּפִקּוּדֶֽיךָ׃<BR>
<B>קיט,עט</B> יָשׁ֣וּבוּ לִ֣י יְרֵאֶ֑יךָ    וידעו (וְ֝יֹֽדְעֵ֗י) עֵֽדֹתֶֽיךָ׃<BR>
<B>קיט,פ</B> יְהִֽי־לִבִּ֣י תָמִ֣ים בְּחֻקֶּ֑יךָ    לְ֝מַ֗עַן לֹ֣א אֵבֽוֹשׁ׃</P>
<P><B>קיט,פא</B> כָּֽלְתָ֣ה לִתְשׁוּעָֽתְךָ֣ נַפְשִׁ֑י    לִדְבָֽרְךָ֥ יִחָֽלְתִּי׃<BR>
<B>קיט,פב</B> כָּל֣וּ עֵ֭ינַי לְאִמְרָתֶ֑ךָ    לֵ֝אמֹ֗ר מָתַ֥י תְּֽנַחֲמֵֽנִי׃<BR>
<B>קיט,פג</B> כִּֽי־הָ֭יִיתִי כְּנֹ֣אד בְּקִיט֑וֹר    חֻ֝קֶּ֗יךָ לֹ֣א שָׁכָֽחְתִּי׃<BR>
<B>קיט,פד</B> כַּמָּ֥ה יְמֵֽי־עַבְדֶּ֑ךָ    מָתַ֬י תַּֽעֲשֶׂ֖ה בְרֹֽדְפַ֣י מִשְׁפָּֽט׃<BR>
<B>קיט,פה</B> כָּֽרוּ־לִ֣י זֵדִ֣ים שִׁיח֑וֹת    אֲ֝שֶׁ֗ר לֹ֣א כְתֽוֹרָתֶֽךָ׃<BR>
<B>קיט,פו</B> כָּל־מִצְו‍ֹתֶ֥יךָ אֱמוּנָ֑ה    שֶׁ֖קֶר רְדָפ֣וּנִי עָזְרֵֽנִי׃<BR>
<B>קיט,פז</B> כִּ֭מְעַט כִּלּ֣וּנִי בָאָ֑רֶץ    וַֽ֝אֲנִ֗י לֹֽא־עָזַ֥בְתִּי פִקֻּדֶֽיךָ׃<BR>
<B>קיט,פח</B> כְּחַסְדְּךָ֥ חַיֵּ֑נִי    וְ֝אֶשְׁמְרָ֗ה עֵד֥וּת פִּֽיךָ׃</P>
<P><B>קיט,פט</B> לְעוֹלָ֥ם יְהוָ֑ה    דְּ֝בָֽרְךָ֗ נִצָּ֥ב בַּשָּׁמָֽיִם׃<BR>
<B>קיט,צ</B> לְדֹ֣ר וָ֭דֹר אֱמֽוּנָתֶ֑ךָ    כּוֹנַ֥נְתָּֽ אֶ֝֗רֶץ וַֽתַּעֲמֹֽד׃<BR>
<B>קיט,צא</B> לְֽ֭מִשְׁפָּטֶיךָ עָֽמְד֣וּ הַיּ֑וֹם    כִּ֖י הַכֹּ֣ל עֲבָדֶֽיךָ׃<BR>
<B>קיט,צב</B> לוּלֵ֣י ת֭וֹרָֽתְךָ שַֽׁעֲשֻׁעָ֑י    אָ֝֗ז אָבַ֥דְתִּי בְעָנְיִֽי׃<BR>
<B>קיט,צג</B> לְ֭עוֹלָם לֹֽא־אֶשְׁכַּ֣ח פִּקּוּדֶ֑יךָ    כִּ֥י בָ֝֗ם חִיִּיתָֽנִי׃<BR>
<B>קיט,צד</B> לְֽךָ־אֲ֭נִי הֽוֹשִׁיעֵ֑נִי    כִּ֖י פִקּוּדֶ֣יךָ דָרָֽשְׁתִּי׃<BR>
<B>קיט,צה</B> לִ֤י קִוּ֣וּ רְשָׁעִ֣ים לְאַבְּדֵ֑נִי    עֵֽ֝דֹתֶ֗יךָ אֶתְבּוֹנָֽן׃<BR>
<B>קיט,צו</B> לְֽכָל־תִּ֭כְלָה רָאִ֣יתִי קֵ֑ץ    רְחָבָ֖ה מִצְוָֽתְךָ֣ מְאֹֽד׃</P>
<P><B>קיט,צז</B> מָֽה־אָהַ֥בְתִּי תֽוֹרָתֶ֑ךָ    כָּל־הַ֝יּ֗וֹם הִ֣יא שִֽׂיחָתִֽי׃<BR>
<B>קיט,צח</B> מֵֽ֭אֹיְבַי תְּחַכְּמֵ֣נִי מִצְו‍ֹתֶ֑ךָ    כִּ֖י לְעוֹלָ֣ם הִיא־לִֽי׃<BR>
<B>קיט,צט</B> מִכָּל־מְלַמְּדַ֥י הִשְׂכַּ֑לְתִּי    כִּ֥י עֵֽ֝דְו‍ֹתֶ֗יךָ שִׂ֣יחָה לִֽי׃<BR>
<B>קיט,ק</B> מִזְּקֵנִ֥ים אֶתְבּוֹנָ֑ן    כִּ֖י פִקּוּדֶ֣יךָ נָצָֽרְתִּי׃<BR>
<B>קיט,קא</B> מִכָּל־אֹ֣רַח רָ֭ע כָּלִ֣אתִי רַגְלָ֑י    לְ֝מַ֗עַן אֶשְׁמֹ֥ר דְּבָרֶֽךָ׃<BR>
<B>קיט,קב</B> מִמִּשְׁפָּטֶ֥יךָ לֹא־סָ֑רְתִּי    כִּֽי־אַ֝תָּ֗ה הֽוֹרֵתָֽנִי׃<BR>
<B>קיט,קג</B> מַה־נִּמְלְצ֣וּ לְ֭חִכִּי אִמְרָתֶ֗ךָ    מִדְּבַ֥שׁ לְפִֽי׃<BR>
<B>קיט,קד</B> מִפִּקּוּדֶ֥יךָ אֶתְבּוֹנָ֑ן    עַל־כֵּ֝֗ן שָׂנֵ֤אתִי ׀ כָּל־אֹ֬רַח שָֽׁקֶר׃</P>
<P><B>קיט,קה</B> נֵר־לְרַגְלִ֥י דְבָרֶ֑ךָ    וְ֝א֗וֹר לִנְתִֽיבָתִֽי׃<BR>
<B>קיט,קו</B> נִשְׁבַּ֥עְתִּי וָֽאֲקַיֵּ֑מָה    לִ֝שְׁמֹ֗ר מִשְׁפְּטֵ֥י צִדְקֶֽךָ׃<BR>
<B>קיט,קז</B> נַֽעֲנֵ֥יתִי עַד־מְאֹ֑ד    יְ֝הוָ֗ה חַיֵּ֥נִי כִדְבָרֶֽךָ׃<BR>
<B>קיט,קח</B> נִדְב֣וֹת פִּ֭י רְצֵה־נָ֣א יְהוָ֑ה    וּֽמִשְׁפָּטֶ֥יךָ לַמְּדֵֽנִי׃<BR>
<B>קיט,קט</B> נַפְשִׁ֣י בְכַפִּ֣י תָמִ֑יד    וְ֝ת֥וֹרָתְךָ֗ לֹ֣א שָׁכָֽחְתִּי׃<BR>
<B>קיט,קי</B> נָֽתְנ֬וּ רְשָׁעִ֣ים פַּ֣ח לִ֑י    וּ֝מִפִּקּוּדֶ֗יךָ לֹ֣א תָעִֽיתִי׃<BR>
<B>קיט,קיא</B> נָחַ֣לְתִּי עֵֽדְו‍ֹתֶ֣יךָ לְעוֹלָ֑ם    כִּֽי־שְׂשׂ֖וֹן לִבִּ֣י הֵֽמָּה׃<BR>
<B>קיט,קיב</B> נָטִ֣יתִי לִ֭בִּי לַֽעֲשׂ֥וֹת חֻקֶּ֗יךָ    לְעוֹלָ֥ם עֵֽקֶב׃</P>
<P><B>קיט,קיג</B> סֵֽעֲפִ֥ים שָׂנֵ֑אתִי    וְֽתוֹרָתְךָ֥ אָהָֽבְתִּי׃<BR>
<B>קיט,קיד</B> סִתְרִ֣י וּמָֽגִנִּ֣י אָ֑תָּה    לִדְבָֽרְךָ֥ יִחָֽלְתִּי׃<BR>
<B>קיט,קטו</B> סֽוּרוּ־מִמֶּ֥נִּי מְרֵעִ֑ים    וְ֝אֶצְּרָ֗ה מִצְו֥‍ֹת אֱלֹהָֽי׃<BR>
<B>קיט,קטז</B> סָמְכֵ֣נִי כְאִמְרָֽתְךָ֣ וְאֶֽחְיֶ֑ה    וְאַל־תְּ֝בִישֵׁ֗נִי מִשִּׂבְרִֽי׃<BR>
<B>קיט,קיז</B> סְעָדֵ֥נִי וְאִוָּשֵׁ֑עָה    וְאֶשְׁעָ֖ה בְחֻקֶּ֣יךָ תָמִֽיד׃<BR>
<B>קיט,קיח</B> סָ֭לִיתָ כָּל־שׁוֹגִ֣ים מֵֽחֻקֶּ֑יךָ    כִּי־שֶׁ֝֗קֶר תַּרְמִיתָֽם׃<BR>
<B>קיט,קיט</B> סִגִ֗ים הִשְׁבַּ֥תָּ כָל־רִשְׁעֵי־אָ֑רֶץ    לָ֝כֵ֗ן אָהַ֥בְתִּי עֵֽדֹתֶֽיךָ׃<BR>
<B>קיט,קכ</B> סָמַ֣ר מִפַּחְדְּךָ֣ בְשָׂרִ֑י    וּֽמִמִּשְׁפָּטֶ֥יךָ יָרֵֽאתִי׃</P>
<P><B>קיט,קכא</B> עָ֭שִׂיתִי מִשְׁפָּ֣ט וָצֶ֑דֶק    בַּל־תַּ֝נִּיחֵ֗נִי לְעֹֽשְׁקָֽי׃<BR>
<B>קיט,קכב</B> עֲרֹ֣ב עַבְדְּךָ֣ לְט֑וֹב    אַֽל־יַעַשְׁקֻ֥נִי זֵדִֽים׃<BR>
<B>קיט,קכג</B> עֵ֭ינַי כָּל֣וּ לִישֽׁוּעָתֶ֑ךָ    וּלְאִמְרַ֥ת צִדְקֶֽךָ׃<BR>
<B>קיט,קכד</B> עֲשֵׂ֖ה עִם־עַבְדְּךָ֥ כְחַסְדֶּ֗ךָ    וְחֻקֶּ֥יךָ לַמְּדֵֽנִי׃<BR>
<B>קיט,קכה</B> עַבְדְּךָ־אָ֥נִי הֲבִינֵ֑נִי    וְ֝אֵֽדְעָ֗ה עֵֽדֹתֶֽיךָ׃<BR>
<B>קיט,קכו</B> עֵ֭ת לַֽעֲשׂ֣וֹת לַֽיהוָ֑ה    הֵ֝פֵ֗רוּ תּֽוֹרָתֶֽךָ׃<BR>
<B>קיט,קכז</B> עַל־כֵּ֭ן אָהַ֣בְתִּי מִצְו‍ֹתֶ֑יךָ    מִזָּהָ֥ב וּמִפָּֽז׃<BR>
<B>קיט,קכח</B> עַל־כֵּ֤ן ׀ כָּל־פִּקּ֣וּדֵי כֹ֣ל יִשָּׁ֑רְתִּי    כָּל־אֹ֖רַח שֶׁ֣קֶר שָׂנֵֽאתִי׃</P>
<P><B>קיט,קכט</B> פְּלָא֥וֹת עֵֽדְו‍ֹתֶ֑יךָ    עַל־כֵּ֝֗ן נְצָרָ֥תַם נַפְשִֽׁי׃<BR>
<B>קיט,קל</B> פֵּ֖תַח דְּבָרֶ֥יךָ יָאִ֗יר    מֵבִ֥ין פְּתָיִֽים׃<BR>
<B>קיט,קלא</B> פִּֽי־פָ֭עַרְתִּי וָֽאֶשְׁאָ֑פָה    כִּ֖י לְמִצְו‍ֹתֶ֣יךָ יָאָֽבְתִּי׃<BR>
<B>קיט,קלב</B> פְּנֵֽה־אֵלַ֥י וְחָנֵּ֑נִי    כְּ֝מִשְׁפָּ֗ט לְאֹֽהֲבֵ֥י שְׁמֶֽךָ׃<BR>
<B>קיט,קלג</B> פְּ֭עָמַי הָכֵ֣ן בְּאִמְרָתֶ֑ךָ    וְֽאַל־תַּשְׁלֶט־בִּ֥י כָל־אָֽוֶן׃<BR>
<B>קיט,קלד</B> פְּ֭דֵנִי מֵעֹ֣שֶׁק אָדָ֑ם    וְ֝אֶשְׁמְרָ֗ה פִּקּוּדֶֽיךָ׃<BR>
<B>קיט,קלה</B> פָּ֭נֶיךָ הָאֵ֣ר בְּעַבְדֶּ֑ךָ    וְ֝לַמְּדֵ֗נִי אֶת־חֻקֶּֽיךָ׃<BR>
<B>קיט,קלו</B> פַּלְגֵי־מַ֭יִם יָֽרְד֣וּ עֵינָ֑י    עַ֝֗ל לֹֽא־שָׁמְר֥וּ תֽוֹרָתֶֽךָ׃</P>
<P><B>קיט,קלז</B> צַדִּ֣יק אַתָּ֣ה יְהוָ֑ה    וְ֝יָשָׁ֗ר מִשְׁפָּטֶֽיךָ׃<BR>
<B>קיט,קלח</B> צִ֭וִּיתָ צֶ֣דֶק עֵֽדֹתֶ֑יךָ    וֶֽאֱמוּנָ֥ה מְאֹֽד׃<BR>
<B>קיט,קלט</B> צִמְּתַ֥תְנִי קִנְאָתִ֑י    כִּֽי־שָׁכְח֖וּ דְבָרֶ֣יךָ צָרָֽי׃<BR>
<B>קיט,קמ</B> צְרוּפָ֖ה אִמְרָֽתְךָ֥ מְאֹ֗ד    וְֽעַבְדְּךָ֥ אֲהֵבָֽהּ׃<BR>
<B>קיט,קמא</B> צָעִ֣יר אָֽנֹכִ֣י וְנִבְזֶ֑ה    פִּ֝קֻּדֶ֗יךָ לֹ֣א שָׁכָֽחְתִּי׃<BR>
<B>קיט,קמב</B> צִדְקָֽתְךָ֣ צֶ֣דֶק לְעוֹלָ֑ם    וְֽתוֹרָתְךָ֥ אֱמֶֽת׃<BR>
<B>קיט,קמג</B> צַר־וּמָצ֥וֹק מְצָא֑וּנִי    מִ֝צְו‍ֹתֶ֗יךָ שַֽׁעֲשֻׁעָֽי׃<BR>
<B>קיט,קמד</B> צֶ֖דֶק עֵֽדְו‍ֹתֶ֥יךָ לְעוֹלָ֗ם    הֲבִינֵ֥נִי וְאֶֽחְיֶֽה׃</P>
<P><B>קיט,קמה</B> קָרָ֣אתִי בְכָל־לֵ֭ב עֲנֵ֥נִי יְהוָ֗ה    חֻקֶּ֥יךָ אֶצֹּֽרָה׃<BR>
<B>קיט,קמו</B> קְרָאתִ֥יךָ הֽוֹשִׁיעֵ֑נִי    וְ֝אֶשְׁמְרָ֗ה עֵֽדֹתֶֽיךָ׃<BR>
<B>קיט,קמז</B> קִדַּ֣מְתִּי בַ֭נֶּשֶׁף וָֽאֲשַׁוֵּ֑עָה    לדבריך (לִדְבָֽרְךָ֥) יִחָֽלְתִּי׃<BR>
<B>קיט,קמח</B> קִדְּמ֣וּ עֵ֭ינַי אַשְׁמֻר֑וֹת    לָ֝שִׂ֗יחַ בְּאִמְרָתֶֽךָ׃<BR>
<B>קיט,קמט</B> ק֭וֹלִי שִׁמְעָ֣ה כְחַסְדֶּ֑ךָ    יְ֝הוָ֗ה כְּֽמִשְׁפָּטֶ֥ךָ חַיֵּֽנִי׃<BR>
<B>קיט,קנ</B> קָֽ֭רְבוּ רֹֽדְפֵ֣י זִמָּ֑ה    מִתּוֹרָֽתְךָ֥ רָחָֽקוּ׃<BR>
<B>קיט,קנא</B> קָר֣וֹב אַתָּ֣ה יְהוָ֑ה    וְֽכָל־מִצְו‍ֹתֶ֥יךָ אֱמֶֽת׃<BR>
<B>קיט,קנב</B> קֶ֣דֶם יָ֭דַעְתִּי מֵעֵֽדֹתֶ֑יךָ    כִּ֖י לְעוֹלָ֣ם יְסַדְתָּֽם׃</P>
<P><B>קיט,קנג</B> רְאֵֽה־עָנְיִ֥י וְחַלְּצֵ֑נִי    כִּי־ת֥֝וֹרָתְךָ֗ לֹ֣א שָׁכָֽחְתִּי׃<BR>
<B>קיט,קנד</B> רִיבָ֣ה רִ֭יבִי וּגְאָלֵ֑נִי    לְאִמְרָֽתְךָ֥ חַיֵּֽנִי׃<BR>
<B>קיט,קנה</B> רָח֣וֹק מֵֽרְשָׁעִ֣ים יְשׁוּעָ֑ה    כִּֽי־חֻ֝קֶּ֗יךָ לֹ֣א דָרָֽשׁוּ׃<BR>
<B>קיט,קנו</B> רַֽחֲמֶ֖יךָ רַבִּ֥ים ׀ יְהוָ֑ה    כְּֽמִשְׁפָּטֶ֥יךָ חַיֵּֽנִי׃<BR>
<B>קיט,קנז</B> רַ֭בִּים רֹֽדְפַ֣י וְצָרָ֑י    מֵ֝עֵֽדְו‍ֹתֶ֗יךָ לֹ֣א נָטִֽיתִי׃<BR>
<B>קיט,קנח</B> רָאִ֣יתִי בֹֽ֭גְדִים וָֽאֶתְקוֹטָ֑טָה    אֲשֶׁ֥ר אִ֝מְרָֽתְךָ֗ לֹ֣א שָׁמָֽרוּ׃<BR>
<B>קיט,קנט</B> רְ֭אֵה כִּֽי־פִקּוּדֶ֣יךָ אָהָ֑בְתִּי    יְ֝הוָ֗ה כְּֽחַסְדְּךָ֥ חַיֵּֽנִי׃<BR>
<B>קיט,קס</B> רֹאשׁ־דְּבָֽרְךָ֥ אֱמֶ֑ת    וּ֝לְעוֹלָ֗ם כָּל־מִשְׁפַּ֥ט צִדְקֶֽךָ׃</P>
<P><B>קיט,קסא</B> שָׂ֭רִים רְדָפ֣וּנִי חִנָּ֑ם    ומדבריך (וּ֝מִדְּבָֽרְךָ֗) פָּחַ֥ד לִבִּֽי׃<BR>
<B>קיט,קסב</B> שָׂ֣שׂ אָֽ֭נֹכִי עַל־אִמְרָתֶ֑ךָ    כְּ֝מוֹצֵ֗א שָׁלָ֥ל רָֽב׃<BR>
<B>קיט,קסג</B> שֶׁ֣קֶר שָׂ֭נֵאתִי וַֽאֲתַעֵ֑בָה    תּוֹרָֽתְךָ֥ אָהָֽבְתִּי׃<BR>
<B>קיט,קסד</B> שֶׁ֣בַע בַּ֭יּוֹם הִלַּלְתִּ֑יךָ    עַ֝֗ל מִשְׁפְּטֵ֥י צִדְקֶֽךָ׃<BR>
<B>קיט,קסה</B> שָׁל֣וֹם רָ֭ב לְאֹֽהֲבֵ֣י תֽוֹרָתֶ֑ךָ    וְאֵֽין־לָ֥מוֹ מִכְשֽׁוֹל׃<BR>
<B>קיט,קסו</B> שִׂבַּ֣רְתִּי לִישׁוּעָֽתְךָ֣ יְהוָ֑ה    וּֽמִצְו‍ֹתֶ֥יךָ עָשִֽׂיתִי׃<BR>
<B>קיט,קסז</B> שָֽׁמְרָ֣ה נַ֭פְשִׁי עֵֽדֹתֶ֑יךָ    וָאֹֽהֲבֵ֥ם מְאֹֽד׃<BR>
<B>קיט,קסח</B> שָׁמַ֣רְתִּי פִ֭קּוּדֶיךָ וְעֵֽדֹתֶ֑יךָ    כִּ֖י כָל־דְּרָכַ֣י נֶגְדֶּֽךָ׃</P>
<P><B>קיט,קסט</B> תִּקְרַ֤ב רִנָּתִ֣י לְפָנֶ֣יךָ יְהוָ֑ה    כִּדְבָֽרְךָ֥ הֲבִינֵֽנִי׃<BR>
<B>קיט,קע</B> תָּב֣וֹא תְּחִנָּתִ֣י לְפָנֶ֑יךָ    כְּ֝אִמְרָֽתְךָ֗ הַצִּילֵֽנִי׃<BR>
<B>קיט,קעא</B> תַּבַּ֣עְנָה שְׂפָתַ֣י תְּהִלָּ֑ה    כִּ֖י תְלַמְּדֵ֣נִי חֻקֶּֽיךָ׃<BR>
<B>קיט,קעב</B> תַּ֣עַן לְ֭שׁוֹנִי אִמְרָתֶ֑ךָ    כִּ֖י כָל־מִצְו‍ֹתֶ֣יךָ צֶּֽדֶק׃<BR>
<B>קיט,קעג</B> תְּהִֽי־יָדְךָ֥ לְעָזְרֵ֑נִי    כִּ֖י פִקּוּדֶ֣יךָ בָחָֽרְתִּי׃<BR>
<B>קיט,קעד</B> תָּאַ֣בְתִּי לִישׁוּעָֽתְךָ֣ יְהוָ֑ה    וְ֝ת֥וֹרָתְךָ֗ שַֽׁעֲשֻׁעָֽי׃<BR>
<B>קיט,קעה</B> תְּֽחִי־נַ֭פְשִׁי וּֽתְהַלְלֶ֑ךָּ    וּֽמִשְׁפָּטֶ֥ךָ יַעְזְרֻֽנִי׃<BR>
<B>קיט,קעו</B> תָּעִ֗יתִי    כְּשֶׂ֣ה אֹ֭בֵד בַּקֵּ֣שׁ עַבְדֶּ֑ךָ<BR>כִּ֥י מִ֝צְו‍ֹתֶ֗יךָ    לֹ֣א שָׁכָֽחְתִּי׃</P>
<P><B>קכ,א</B> שִׁ֗יר הַֽמַּ֫עֲל֥וֹת<BR>אֶל־יְ֭הוָה בַּצָּרָ֣תָה לִּ֑י    קָ֝רָ֗אתִי וַֽיַּעֲנֵֽנִי׃<BR>
<B>קכ,ב</B> יְֽהוָ֗ה הַצִּ֣ילָה נַ֭פְשִׁי מִשְּׂפַת־שֶׁ֑קֶר    מִלָּשׁ֥וֹן רְמִיָּֽה׃<BR>
<B>קכ,ג</B> מַה־יִּתֵּ֣ן לְ֭ךָ וּמַה־יֹּסִ֥יף לָ֗ךְ    לָשׁ֥וֹן רְמִיָּֽה׃<BR>
<B>קכ,ד</B> חִצֵּ֣י גִבּ֣וֹר שְׁנוּנִ֑ים    עִ֝֗ם גַּֽחֲלֵ֥י רְתָמִֽים׃<BR>
<B>קכ,ה</B> אֽוֹיָה־לִ֭י כִּי־גַ֣רְתִּי מֶ֑שֶׁךְ    שָׁ֝כַ֗נְתִּי עִֽם־אָהֳלֵ֥י קֵדָֽר׃<BR>
<B>קכ,ו</B> רַ֭בַּת שָֽׁכְנָה־לָּ֣הּ נַפְשִׁ֑י    עִ֝֗ם שׂוֹנֵ֥א שָׁלֽוֹם׃<BR>
<B>קכ,ז</B> אֲֽנִי־שָׁ֭לוֹם וְכִ֣י אֲדַבֵּ֑ר    הֵ֝֗מָּה לַמִּלְחָמָֽה׃</P>
<P><B>קכא,א</B> שִׁ֗יר לַֽמַּ֫עֲל֥וֹת<BR>אֶשָּׂ֣א עֵ֭ינַי אֶל־הֶֽהָרִ֑ים    מֵ֝אַ֗יִן יָבֹ֥א עֶזְרִֽי׃<BR>
<B>קכא,ב</B> עֶ֭זְרִי מֵעִ֣ם יְהוָ֑ה    עֹ֝שֵׂ֗ה שָׁמַ֥יִם וָאָֽרֶץ׃<BR>
<B>קכא,ג</B> אַל־יִתֵּ֣ן לַמּ֣וֹט רַגְלֶ֑ךָ    אַל־יָ֝נ֗וּם שֹֽׁמְרֶֽךָ׃<BR>
<B>קכא,ד</B> הִנֵּ֣ה לֹֽא־יָ֭נוּם וְלֹ֣א יִישָׁ֑ן    שׁ֝וֹמֵ֗ר יִשְׂרָאֵֽל׃<BR>
<B>קכא,ה</B> יְהוָ֥ה שֹֽׁמְרֶ֑ךָ    יְהוָ֥ה צִ֝לְּךָ֗ עַל־יַ֥ד יְמִינֶֽךָ׃<BR>
<B>קכא,ו</B> יוֹמָ֗ם הַשֶּׁ֥מֶשׁ לֹֽא־יַכֶּ֗כָּה    וְיָרֵ֥חַ בַּלָּֽיְלָה׃<BR>
<B>קכא,ז</B> יְֽהוָ֗ה יִשְׁמָרְךָ֥ מִכָּל־רָ֑ע    יִ֝שְׁמֹ֗ר אֶת־נַפְשֶֽׁךָ׃<BR>
<B>קכא,ח</B> יְֽהוָ֗ה יִשְׁמָר־צֵֽאתְךָ֥ וּבוֹאֶ֑ךָ    מֵֽ֝עַתָּ֗ה וְעַד־עוֹלָֽם׃</P>
<P><B>קכב,א</B> שִׁ֥יר הַֽמַּעֲל֗וֹת לְדָ֫וִ֥ד<BR>שָׂ֭מַחְתִּי בְּאֹֽמְרִ֣ים לִ֑י    בֵּ֖ית יְהוָ֣ה נֵלֵֽךְ׃<BR>
<B>קכב,ב</B> עֹֽ֭מְדוֹת הָי֣וּ רַגְלֵ֑ינוּ    בִּ֝שְׁעָרַ֗יִךְ יְרֽוּשָׁלִָֽם׃<BR>
<B>קכב,ג</B> יְרֽוּשָׁלִַ֥ם הַבְּנוּיָ֑ה    כְּ֝עִ֗יר שֶׁחֻבְּרָה־לָּ֥הּ יַחְדָּֽו׃<BR>
<B>קכב,ד</B> שֶׁשָּׁ֨ם עָל֪וּ שְׁבָטִ֡ים שִׁבְטֵי־יָ֭הּ עֵד֣וּת לְיִשְׂרָאֵ֑ל    לְ֝הֹד֗וֹת לְשֵׁ֣ם יְהוָֽה׃<BR>
<B>קכב,ה</B> כִּ֤י שָׁ֨מָּה ׀ יָֽשְׁב֣וּ כִסְא֣וֹת לְמִשְׁפָּ֑ט    כִּ֝סְא֗וֹת לְבֵ֣ית דָּוִֽד׃<BR>
<B>קכב,ו</B> שַֽׁ֭אֲלוּ שְׁל֣וֹם יְרֽוּשָׁלִָ֑ם    יִ֝שְׁלָ֗יוּ אֹֽהֲבָֽיִךְ׃<BR>
<B>קכב,ז</B> יְהִֽי־שָׁל֥וֹם בְּחֵילֵ֑ךְ    שַׁ֝לְוָ֗ה בְּאַרְמְנוֹתָֽיִךְ׃<BR>
<B>קכב,ח</B> לְ֭מַעַן אַחַ֣י וְרֵעָ֑י    אֲדַבְּרָה־נָּ֖א שָׁל֣וֹם בָּֽךְ׃<BR>
<B>קכב,ט</B> לְ֭מַעַן בֵּית־יְהוָ֣ה אֱלֹהֵ֑ינוּ    אֲבַקְשָׁ֖ה ט֣וֹב לָֽךְ׃</P>
<P><B>קכג,א</B> שִׁ֗יר הַֽמַּ֫עֲל֥וֹת<BR>אֵ֭לֶיךָ נָשָׂ֣אתִי אֶת־עֵינַ֑י    הַ֝יֹּֽשְׁבִ֗י בַּשָּׁמָֽיִם׃<BR>
<B>קכג,ב</B> הִנֵּ֨ה כְעֵינֵ֪י עֲבָדִ֡ים    אֶל־יַ֤ד אֲֽדוֹנֵיהֶ֗ם <BR>כְּעֵינֵ֣י שִׁפְחָה֮    אֶל־יַ֪ד גְּבִ֫רְתָּ֥הּ<BR>כֵּ֣ן עֵ֭ינֵינוּ אֶל־יְהוָ֣ה אֱלֹהֵ֑ינוּ    עַ֝֗ד שֶׁיְּחָנֵּֽנוּ׃<BR>
<B>קכג,ג</B> חָנֵּ֣נוּ יְהוָ֣ה חָנֵּ֑נוּ    כִּי־רַ֝֗ב שָׂבַ֥עְנוּ בֽוּז׃<BR>
<B>קכג,ד</B> רַבַּת֮    שָֽׂבְעָה־לָּ֪הּ נַ֫פְשֵׁ֥נוּ<BR>הַלַּ֥עַג הַשַּֽׁאֲנַנִּ֑ים    הַ֝בּ֗וּז לגאיונים (לִגְאֵ֥י יוֹנִֽים)׃</P>
<P><B>קכד,א</B> שִׁ֥יר הַֽמַּעֲל֗וֹת לְדָ֫וִ֥ד<BR>לוּלֵ֣י יְ֭הוָה שֶׁהָ֣יָה לָ֑נוּ    יֹֽאמַר־נָ֝֗א יִשְׂרָאֵֽל׃<BR>
<B>קכד,ב</B> לוּלֵ֣י יְ֭הוָה שֶׁהָ֣יָה לָ֑נוּ    בְּק֖וּם עָלֵ֣ינוּ אָדָֽם׃<BR>
<B>קכד,ג</B> אֲ֭זַי חַיִּ֣ים בְּלָע֑וּנוּ    בַּֽחֲר֖וֹת אַפָּ֣ם בָּֽנוּ׃<BR>
<B>קכד,ד</B> אֲ֭זַי הַמַּ֣יִם שְׁטָפ֑וּנוּ    נַ֝֗חְלָה עָבַ֥ר עַל־נַפְשֵֽׁנוּ׃<BR>
<B>קכד,ה</B> אֲ֭זַי עָבַ֣ר עַל־נַפְשֵׁ֑נוּ    הַ֝מַּ֗יִם הַזֵּֽידוֹנִֽים׃<BR>
<B>קכד,ו</B> בָּר֥וּךְ יְהוָ֑ה    שֶׁלֹּ֥א נְתָנָ֥נוּ טֶ֝֗רֶף לְשִׁנֵּיהֶֽם׃<BR>
<B>קכד,ז</B> נַפְשֵׁ֗נוּ    כְּצִפּ֥וֹר נִמְלְטָה֮ מִפַּ֪ח יֽ֫וֹקְשִׁ֥ים<BR>הַפַּ֥ח נִשְׁבָּ֗ר    וַֽאֲנַ֥חְנוּ נִמְלָֽטְנוּ׃<BR>
<B>קכד,ח</B> עֶ֭זְרֵנוּ בְּשֵׁ֣ם יְהוָ֑ה    עֹ֝שֵׂ֗ה שָׁמַ֥יִם וָאָֽרֶץ׃</P>
<P><B>קכה,א</B> שִׁ֗יר הַֽמַּ֫עֲל֥וֹת<BR>הַבֹּֽטְחִ֥ים בַּֽיהוָ֑ה    כְּֽהַר־צִיּ֥וֹן לֹֽא־יִ֝מּ֗וֹט לְעוֹלָ֥ם יֵשֵֽׁב׃<BR>
<B>קכה,ב</B> יְֽרוּשָׁלִַ֗ם    הָרִים֮ סָבִ֪יב לָ֥הּ<BR>וַֽ֭יהוָה סָבִ֣יב לְעַמּ֑וֹ    מֵֽ֝עַתָּ֗ה וְעַד־עוֹלָֽם׃<BR>
<B>קכה,ג</B> כִּ֤י לֹ֪א יָנ֡וּחַ שֵׁ֤בֶט הָרֶ֗שַׁע    עַל֮ גּוֹרַ֪ל הַֽצַּדִּ֫יקִ֥ים<BR>לְמַ֡עַן לֹֽא־יִשְׁלְח֖וּ הַצַּדִּיקִ֨ים בְּעַוְלָ֬תָה    יְדֵיהֶֽם׃<BR>
<B>קכה,ד</B> הֵיטִ֣יבָה יְ֭הוָה לַטּוֹבִ֑ים    וְ֝לִֽישָׁרִ֗ים בְּלִבּוֹתָֽם׃<BR>
<B>קכה,ה</B> וְהַמַּטִּ֤ים עֲֽקַלְקַלּוֹתָ֗ם    יֽוֹלִיכֵ֣ם יְ֭הוָה אֶת־פֹּֽעֲלֵ֣י הָאָ֑וֶן<BR>שָׁ֝ל֗וֹם    עַל־יִשְׂרָאֵֽל׃</P>
<P><B>קכו,א</B> שִׁ֗יר הַֽמַּ֫עֲל֥וֹת<BR>בְּשׁ֣וּב יְ֭הוָה אֶת־שִׁיבַ֣ת צִיּ֑וֹן    הָ֝יִ֗ינוּ כְּחֹֽלְמִֽים׃<BR>
<B>קכו,ב</B> אָ֤ז יִמָּלֵ֪א שְׂח֡וֹק פִּינוּ֮    וּלְשׁוֹנֵ֪נוּ רִ֫נָּ֥ה<BR>אָ֭ז יֹֽאמְר֣וּ בַגּוֹיִ֑ם    הִגְדִּ֥יל יְ֝הוָ֗ה לַֽעֲשׂ֥וֹת עִם־אֵֽלֶּה׃<BR>
<B>קכו,ג</B> הִגְדִּ֣יל יְ֭הוָה לַֽעֲשׂ֥וֹת עִמָּ֗נוּ    הָיִ֥ינוּ שְׂמֵחִֽים׃<BR>
<B>קכו,ד</B> שׁוּבָ֣ה יְ֭הוָה אֶת־שבותנו (שְׁבִיתֵ֑נוּ)    כַּֽאֲפִיקִ֥ים בַּנֶּֽגֶב׃<BR>
<B>קכו,ה</B> הַזֹּֽרְעִ֥ים בְּדִמְעָ֗ה    בְּרִנָּ֥ה יִקְצֹֽרוּ׃<BR>
<B>קכו,ו</B> הָ֘ל֤וֹךְ יֵלֵ֨ךְ ׀ וּבָכֹה֮    נֹשֵׂ֪א מֶֽשֶׁךְ־הַ֫זָּ֥רַע<BR>בֹּֽא־יָבֹ֥א בְרִנָּ֑ה    נֹ֝שֵׂ֗א אֲלֻמֹּתָֽיו׃</P>
<P><B>קכז,א</B> שִׁ֥יר הַֽמַּעֲל֗וֹת לִשְׁלֹ֫מֹ֥ה<BR>אִם־יְהוָ֤ה ׀ לֹֽא־יִבְנֶ֬ה בַ֗יִת    שָׁ֤וְא עָֽמְל֣וּ בוֹנָ֣יו בּ֑וֹ<BR>אִם־יְהוָ֥ה לֹֽא־יִשְׁמָר־עִ֝֗יר    שָׁ֤וְא ׀ שָׁקַ֬ד שׁוֹמֵֽר׃<BR>
<B>קכז,ב</B> שָׁ֤וְא לָכֶ֨ם מַשְׁכִּ֪ימֵֽי ק֡וּם    מְאַֽחֲרֵי־שֶׁ֗בֶת <BR>אֹֽ֭כְלֵי    לֶ֣חֶם הָֽעֲצָבִ֑ים<BR>כֵּ֤ן יִתֵּ֖ן לִֽידִיד֣וֹ    שֵׁנָֽא׃<BR>
<B>קכז,ג</B> הִנֵּ֤ה נַֽחֲלַ֣ת יְהוָ֣ה בָּנִ֑ים    שָׂ֝כָ֗ר פְּרִ֣י הַבָּֽטֶן׃<BR>
<B>קכז,ד</B> כְּחִצִּ֥ים בְּיַד־גִּבּ֑וֹר    כֵּ֝֗ן בְּנֵ֣י הַנְּעוּרִֽים׃<BR>
<B>קכז,ה</B> אַשְׁרֵ֤י הַגֶּ֗בֶר    אֲשֶׁ֤ר מִלֵּ֥א אֶת־אַשְׁפָּת֗וֹ מֵ֫הֶ֥ם<BR>לֹֽא־יֵבֹ֑שׁוּ    כִּֽי־יְדַבְּר֖וּ אֶת־אֽוֹיְבִ֣ים בַּשָּֽׁעַר׃</P>
<P><B>קכח,א</B> שִׁ֗יר הַֽמַּ֫עֲל֥וֹת<BR>אַ֭שְׁרֵי כָּל־יְרֵ֣א יְהוָ֑ה    הַֽ֝הֹלֵ֗ךְ בִּדְרָכָֽיו׃<BR>
<B>קכח,ב</B> יְגִ֣יעַ כַּ֭פֶּיךָ כִּ֣י תֹאכֵ֑ל    אַ֝שְׁרֶ֗יךָ וְט֣וֹב לָֽךְ׃<BR>
<B>קכח,ג</B> אֶשְׁתְּךָ֤ ׀ כְּגֶ֥פֶן פֹּֽרִיָּה֮    בְּיַרְכְּתֵ֪י בֵ֫יתֶ֥ךָ<BR>בָּ֭נֶיךָ כִּשְׁתִלֵ֣י זֵיתִ֑ים    סָ֝בִ֗יב לְשֻׁלְחָנֶֽךָ׃<BR>
<B>קכח,ד</B> הִנֵּ֣ה כִי־כֵ֭ן יְבֹ֥רַךְ גָּ֗בֶר    יְרֵ֣א יְהוָֽה׃<BR>
<B>קכח,ה</B> יְבָֽרֶכְךָ֥ יְהוָ֗ה מִצִּ֫יּ֥וֹן    וּ֭רְאֵה בְּט֣וּב יְרֽוּשָׁלִָ֑ם כֹּ֝֗ל יְמֵ֣י חַיֶּֽיךָ׃<BR>
<B>קכח,ו</B> וּרְאֵֽה־בָנִ֥ים לְבָנֶ֑יךָ    שָׁ֝ל֗וֹם עַל־יִשְׂרָאֵֽל׃</P>
<P><B>קכט,א</B> שִׁ֗יר הַֽמַּ֫עֲל֥וֹת<BR>רַ֭בַּת צְרָר֣וּנִי מִנְּעוּרַ֑י    יֹֽאמַר־נָ֝֗א יִשְׂרָאֵֽל׃<BR>
<B>קכט,ב</B> רַ֭בַּת צְרָר֣וּנִי מִנְּעוּרָ֑י    גַּ֝֗ם לֹא־יָ֥כְלוּ לִֽי׃<BR>
<B>קכט,ג</B> עַל־גַּ֭בִּי חָֽרְשׁ֣וּ חֹֽרְשִׁ֑ים    הֶֽ֝אֱרִ֗יכוּ למענותם (לְמַֽעֲנִיתָֽם)׃<BR>
<B>קכט,ד</B> יְהוָ֥ה צַדִּ֑יק    קִ֝צֵּ֗ץ עֲב֣וֹת רְשָׁעִֽים׃<BR>
<B>קכט,ה</B> יֵ֭בֹשׁוּ וְיִסֹּ֣גוּ אָח֑וֹר    כֹּ֝֗ל שֹֽׂנְאֵ֥י צִיּֽוֹן׃<BR>
<B>קכט,ו</B> יִֽ֭הְיוּ כַּֽחֲצִ֣יר גַּגּ֑וֹת    שֶׁקַּדְמַ֖ת שָׁלַ֣ף יָבֵֽשׁ׃<BR>
<B>קכט,ז</B> שֶׁלֹּ֤א מִלֵּ֖א כַפּ֥וֹ קוֹצֵ֗ר    וְחִצְנ֥וֹ מְעַמֵּֽר׃<BR>
<B>קכט,ח</B> וְלֹ֤א אָֽמְר֨וּ ׀ הָעֹֽבְרִ֗ים    בִּרְכַּֽת־יְהוָ֥ה אֲלֵיכֶ֑ם<BR>בֵּרַ֥כְנוּ אֶ֝תְכֶ֗ם    בְּשֵׁ֣ם יְהוָֽה׃</P>
<P><B>קל,א</B> שִׁ֥יר הַֽמַּעֲל֑וֹת<BR>מִמַּֽעֲמַקִּ֖ים קְרָאתִ֣יךָ    יְהוָֽה׃<BR>
<B>קל,ב</B> אֲדֹנָי֮    שִׁמְעָ֪ה בְק֫וֹלִ֥י<BR>תִּֽהְיֶ֣ינָה אָ֭זְנֶיךָ קַשֻּׁב֑וֹת    לְ֝ק֗וֹל תַּֽחֲנוּנָֽי׃<BR>
<B>קל,ג</B> אִם־עֲו‍ֹנ֥וֹת תִּשְׁמָר־יָ֑הּ    אֲ֝דֹנָ֗י מִ֣י יַֽעֲמֹֽד׃<BR>
<B>קל,ד</B> כִּֽי־עִמְּךָ֥ הַסְּלִיחָ֑ה    לְ֝מַ֗עַן תִּוָּרֵֽא׃<BR>
<B>קל,ה</B> קִוִּ֣יתִי יְ֭הוָה קִוְּתָ֣ה נַפְשִׁ֑י    וְֽלִדְבָר֥וֹ הוֹחָֽלְתִּי׃<BR>
<B>קל,ו</B> נַפְשִׁ֥י לַֽאדֹנָ֑י    מִשֹּֽׁמְרִ֥ים לַ֝בֹּ֗קֶר שֹֽׁמְרִ֥ים לַבֹּֽקֶר׃<BR>
<B>קל,ז</B> יַחֵ֥ל יִשְׂרָאֵ֗ל אֶל־יְה֫וָ֥ה    כִּֽי־עִם־יְהוָ֥ה הַחֶ֑סֶד וְהַרְבֵּ֖ה עִמּ֣וֹ פְדֽוּת׃<BR>
<B>קל,ח</B> וְ֭הוּא יִפְדֶּ֣ה אֶת־יִשְׂרָאֵ֑ל    מִ֝כֹּ֗ל עֲוֽ‍ֹנֹתָֽיו׃</P>
<P><B>קלא,א</B> שִׁ֥יר הַֽמַּעֲל֗וֹת לְדָ֫וִ֥ד<BR>יְהוָ֤ה ׀ לֹֽא־גָבַ֣הּ לִ֭בִּי    וְלֹֽא־רָמ֣וּ עֵינַ֑י<BR>וְלֹֽא־הִלַּ֓כְתִּי ׀    בִּגְדֹל֖וֹת וּבְנִפְלָא֣וֹת מִמֶּֽנִּי׃<BR>
<B>קלא,ב</B> אִם־לֹ֤א שִׁוִּ֨יתִי ׀ וְדוֹמַ֗מְתִּי    נַ֫פְשִׁ֥י<BR>כְּ֭גָמֻל עֲלֵ֣י אִמּ֑וֹ    כַּגָּמֻ֖ל עָלַ֣י נַפְשִֽׁי׃<BR>
<B>קלא,ג</B> יַחֵ֣ל יִ֭שְׂרָאֵל אֶל־יְהוָ֑ה    מֵֽ֝עַתָּ֗ה וְעַד־עוֹלָֽם׃</P>
<P><B>קלב,א</B> שִׁ֗יר הַֽמַּ֫עֲל֥וֹת<BR>זְכוֹר־יְהוָ֥ה לְדָוִ֑ד    אֵ֝֗ת כָּל־עֻנּוֹתֽוֹ׃<BR>
<B>קלב,ב</B> אֲשֶׁ֣ר נִ֭שְׁבַּע לַֽיהוָ֑ה    נָ֝דַ֗ר לַֽאֲבִ֥יר יַֽעֲקֹֽב׃<BR>
<B>קלב,ג</B> אִם־אָ֭בֹא בְּאֹ֣הֶל בֵּיתִ֑י    אִם־אֶֽ֝עֱלֶ֗ה עַל־עֶ֥רֶשׂ יְצוּעָֽי׃<BR>
<B>קלב,ד</B> אִם־אֶתֵּ֣ן שְׁנַ֣ת לְעֵינָ֑י    לְֽעַפְעַפַּ֥י תְּנוּמָֽה׃<BR>
<B>קלב,ה</B> עַד־אֶמְצָ֣א מָ֭קוֹם לַֽיהוָ֑ה    מִ֝שְׁכָּנ֗וֹת לַֽאֲבִ֥יר יַֽעֲקֹֽב׃<BR>
<B>קלב,ו</B> הִנֵּֽה־שְׁמַעֲנ֥וּהָ בְאֶפְרָ֑תָה    מְ֝צָאנ֗וּהָ בִּשְׂדֵי־יָֽעַר׃<BR>
<B>קלב,ז</B> נָב֥וֹאָה לְמִשְׁכְּנוֹתָ֑יו    נִ֝שְׁתַּֽחֲוֶ֗ה לַֽהֲדֹ֥ם רַגְלָֽיו׃<BR>
<B>קלב,ח</B> קוּמָ֣ה יְ֭הוָה לִמְנֽוּחָתֶ֑ךָ    אַ֝תָּ֗ה וַֽאֲר֥וֹן עֻזֶּֽךָ׃<BR>
<B>קלב,ט</B> כֹּֽהֲנֶ֥יךָ יִלְבְּשׁוּ־צֶ֑דֶק    וַֽחֲסִידֶ֥יךָ יְרַנֵּֽנוּ׃<BR>
<B>קלב,י</B> בַּֽ֭עֲבוּר דָּוִ֣ד עַבְדֶּ֑ךָ    אַל־תָּ֝שֵׁ֗ב פְּנֵ֣י מְשִׁיחֶֽךָ׃<BR>
<B>קלב,יא</B> נִשְׁבַּֽע־יְהוָ֨ה ׀ לְדָוִ֡ד אֱמֶת֮    לֹֽא־יָשׁ֪וּב מִ֫מֶּ֥נָּה<BR>מִפְּרִ֥י בִטְנְךָ֑    אָ֝שִׁ֗ית לְכִסֵּא־לָֽךְ׃<BR>
<B>קלב,יב</B> אִֽם־יִשְׁמְר֬וּ בָנֶ֨יךָ ׀ בְּרִיתִי֮    וְעֵֽדֹתִ֥י ז֗וֹ אֲלַ֫מְּדֵ֥ם<BR>גַּם־בְּנֵיהֶ֥ם עֲדֵי־עַ֑ד    יֵֽ֝שְׁב֗וּ לְכִסֵּא־לָֽךְ׃<BR>
<B>קלב,יג</B> כִּֽי־בָחַ֣ר יְהוָ֣ה בְּצִיּ֑וֹן    אִ֝וָּ֗הּ לְמוֹשָׁ֥ב לֽוֹ׃<BR>
<B>קלב,יד</B> זֹאת־מְנֽוּחָתִ֥י עֲדֵי־עַ֑ד    פֹּֽה־אֵ֝שֵׁ֗ב כִּ֣י אִוִּתִֽיהָ׃<BR>
<B>קלב,טו</B> צֵ֭ידָהּ בָּרֵ֣ךְ אֲבָרֵ֑ךְ    אֶ֝בְיוֹנֶ֗יהָ אַשְׂבִּ֥יעַֽ לָֽחֶם׃<BR>
<B>קלב,טז</B> וְֽ֭כֹהֲנֶיהָ אַלְבִּ֣ישׁ יֶ֑שַׁע    וַֽ֝חֲסִידֶ֗יהָ רַנֵּ֥ן יְרַנֵּֽנוּ׃<BR>
<B>קלב,יז</B> שָׁ֤ם אַצְמִ֣יחַ קֶ֣רֶן לְדָוִ֑ד    עָרַ֥כְתִּי נֵ֝֗ר לִמְשִׁיחִֽי׃<BR>
<B>קלב,יח</B> אֽ֭וֹיְבָיו אַלְבִּ֣ישׁ בֹּ֑שֶׁת    וְ֝עָלָ֗יו יָצִ֥יץ נִזְרֽוֹ׃</P>
<P><B>קלג,א</B> שִׁ֥יר הַֽמַּעֲל֗וֹת לְדָ֫וִ֥ד<BR>הִנֵּ֣ה מַה־טּ֭וֹב וּמַה־נָּעִ֑ים    שֶׁ֖בֶת אַחִ֣ים גַּם־יָֽחַד׃<BR>
<B>קלג,ב</B> כַּשֶּׁ֤מֶן הַטּ֨וֹב ׀    עַל־הָרֹ֗אשׁ <BR>יֹרֵ֗ד    עַֽל־הַזָּקָ֥ן זְקַֽן־אַהֲרֹ֑ן<BR>שֶׁ֝יֹּרֵ֗ד    עַל־פִּ֥י מִדּוֹתָֽיו׃<BR>
<B>קלג,ג</B> כְּטַל־חֶרְמ֗וֹן    שֶׁיֹּרֵד֮ עַל־הַרְרֵ֪י צִ֫יּ֥וֹן<BR>כִּ֤י שָׁ֨ם ׀ צִוָּ֣ה יְ֭הוָה    אֶת־הַבְּרָכָ֑ה <BR>חַ֝יִּ֗ים    עַד־הָֽעוֹלָֽם׃</P>
<P><B>קלד,א</B> שִׁ֗יר הַֽמַּ֫עֲל֥וֹת<BR>הִנֵּ֤ה ׀ בָּֽרְכ֣וּ אֶת־יְ֭הוָה    כָּל־עַבְדֵ֣י יְהוָ֑ה <BR>הָעֹֽמְדִ֥ים בְּבֵית־יְ֝הוָ֗ה    בַּלֵּילֽוֹת׃<BR>
<B>קלד,ב</B> שְׂאֽוּ־יְדֵכֶ֥ם קֹ֑דֶשׁ    וּ֝בָֽרְכ֗וּ אֶת־יְהוָֽה׃<BR>
<B>קלד,ג</B> יְבָֽרֶכְךָ֣ יְ֭הוָה מִצִּיּ֑וֹן    עֹ֝שֵׂ֗ה שָׁמַ֥יִם וָאָֽרֶץ׃</P>
<P><B>קלה,א</B> הַ֥לְלוּ יָ֨הּ ׀<BR>הַֽ֭לְלוּ אֶת־שֵׁ֣ם יְהוָ֑ה    הַֽ֝לְל֗וּ עַבְדֵ֥י יְהוָֽה׃<BR>
<B>קלה,ב</B> שֶׁ֣֭עֹמְדִים בְּבֵ֣ית יְהוָ֑ה    בְּ֝חַצְר֗וֹת בֵּ֣ית אֱלֹהֵֽינוּ׃<BR>
<B>קלה,ג</B> הַֽלְלוּ־יָ֭הּ כִּֽי־ט֣וֹב יְהוָ֑ה    זַמְּר֥וּ לִ֝שְׁמ֗וֹ כִּ֣י נָעִֽים׃<BR>
<B>קלה,ד</B> כִּֽי־יַעֲקֹ֗ב בָּחַ֣ר ל֣וֹ יָ֑הּ    יִ֝שְׂרָאֵ֗ל לִסְגֻלָּתֽוֹ׃<BR>
<B>קלה,ה</B> כִּ֤י אֲנִ֣י יָ֭דַעְתִּי כִּֽי־גָד֣וֹל יְהוָ֑ה    וַֽ֝אֲדֹנֵ֗ינוּ מִכָּל־אֱלֹהִֽים׃<BR>
<B>קלה,ו</B> כֹּ֤ל אֲשֶׁר־חָפֵ֥ץ יְהוָ֗ה    עָ֫שָׂ֥ה<BR>בַּשָּׁמַ֥יִם וּבָאָ֑רֶץ    בַּ֝יַּמִּ֗ים וְכָל־תְּהֹמֽוֹת׃<BR>
<B>קלה,ז</B> מַֽעֲלֶ֣ה נְשִׂאִים֮    מִקְצֵ֪ה הָ֫אָ֥רֶץ<BR>בְּרָקִ֣ים לַמָּטָ֣ר עָשָׂ֑ה    מֽוֹצֵא־ר֝֗וּחַ מֵאֽוֹצְרוֹתָֽיו׃<BR>
<B>קלה,ח</B> שֶֽׁ֭הִכָּה בְּכוֹרֵ֣י מִצְרָ֑יִם    מֵֽ֝אָדָ֗ם עַד־בְּהֵמָֽה׃<BR>
<B>קלה,ט</B> שָׁלַ֤ח ׀ אוֹתֹ֣ת וּ֭מֹֽפְתִים בְּתוֹכֵ֣כִי מִצְרָ֑יִם    בְּ֝פַרְעֹ֗ה וּבְכָל־עֲבָדָֽיו׃<BR>
<B>קלה,י</B> שֶֽׁ֭הִכָּה גּוֹיִ֣ם רַבִּ֑ים    וְ֝הָרַ֗ג מְלָכִ֥ים עֲצוּמִֽים׃<BR>
<B>קלה,יא</B> לְסִיח֤וֹן ׀ מֶ֤לֶךְ הָֽאֱמֹרִ֗י וּ֭לְעוֹג מֶ֣לֶךְ הַבָּשָׁ֑ן    וּ֝לְכֹ֗ל מַמְלְכ֥וֹת כְּנָֽעַן׃<BR>
<B>קלה,יב</B> וְנָתַ֣ן אַרְצָ֣ם נַֽחֲלָ֑ה    נַֽ֝חֲלָ֗ה לְיִשְׂרָאֵ֥ל עַמּֽוֹ׃<BR>
<B>קלה,יג</B> יְ֭הוָה שִׁמְךָ֣ לְעוֹלָ֑ם    יְ֝הוָ֗ה זִכְרְךָ֥ לְדֹר־וָדֹֽר׃<BR>
<B>קלה,יד</B> כִּֽי־יָדִ֣ין יְהוָ֣ה עַמּ֑וֹ    וְעַל־עֲ֝בָדָ֗יו יִתְנֶחָֽם׃<BR>
<B>קלה,טו</B> עֲצַבֵּ֣י הַ֭גּוֹיִם כֶּ֣סֶף וְזָהָ֑ב    מַֽ֝עֲשֵׂ֗ה יְדֵ֣י אָדָֽם׃<BR>
<B>קלה,טז</B> פֶּֽה־לָ֭הֶם וְלֹ֣א יְדַבֵּ֑רוּ    עֵינַ֥יִם לָ֝הֶ֗ם וְלֹ֣א יִרְאֽוּ׃<BR>
<B>קלה,יז</B> אָזְנַ֣יִם לָ֭הֶם וְלֹ֣א יַֽאֲזִ֑ינוּ    אַ֝֗ף אֵין־יֶשׁ־ר֥וּחַ בְּפִיהֶֽם׃<BR>
<B>קלה,יח</B> כְּ֭מוֹהֶם יִֽהְי֣וּ עֹֽשֵׂיהֶ֑ם    כֹּ֖ל אֲשֶׁר־בֹּטֵ֣חַ בָּהֶֽם׃<BR>
<B>קלה,יט</B> בֵּ֣ית יִ֭שְׂרָאֵל בָּֽרְכ֣וּ אֶת־יְהוָ֑ה    בֵּ֥ית אַֽ֝הֲרֹ֗ן בָּֽרְכ֥וּ אֶת־יְהוָֽה׃<BR>
<B>קלה,כ</B> בֵּ֣ית הַ֭לֵּוִי בָּֽרְכ֣וּ אֶת־יְהוָ֑ה    יִֽרְאֵ֥י יְ֝הוָ֗ה בָּֽרְכ֥וּ אֶת־יְהוָֽה׃<BR>
<B>קלה,כא</B> בָּ֘ר֤וּךְ יְהוָ֨ה ׀ מִצִּיּ֗וֹן    שֹׁ֘כֵ֤ן יְֽרוּשָׁלִָ֗ם<BR>הַֽלְלוּ־יָֽהּ׃<BR>
<B>קלו,א</B> הוֹד֣וּ לַֽיהוָ֣ה כִּי־ט֑וֹב    כִּ֖י לְעוֹלָ֣ם חַסְדּֽוֹ׃<BR>
<B>קלו,ב</B> ה֭וֹדוּ לֵֽאלֹהֵ֣י הָֽאֱלֹהִ֑ים    כִּ֖י לְעוֹלָ֣ם חַסְדּֽוֹ׃<BR>
<B>קלו,ג</B> ה֭וֹדוּ לַֽאֲדֹנֵ֣י הָֽאֲדֹנִ֑ים    כִּ֖י לְעוֹלָ֣ם חַסְדּֽוֹ׃<BR>
<B>קלו,ד</B> לְעֹ֘שֵׂ֤ה נִפְלָא֣וֹת גְּדֹל֣וֹת לְבַדּ֑וֹ    כִּ֖י לְעוֹלָ֣ם חַסְדּֽוֹ׃<BR>
<B>קלו,ה</B> לְעֹשֵׂ֣ה הַ֭שָּׁמַיִם בִּתְבוּנָ֑ה    כִּ֖י לְעוֹלָ֣ם חַסְדּֽוֹ׃<BR>
<B>קלו,ו</B> לְרֹקַ֣ע הָ֭אָרֶץ עַל־הַמָּ֑יִם    כִּ֖י לְעוֹלָ֣ם חַסְדּֽוֹ׃<BR>
<B>קלו,ז</B> לְ֭עֹשֵׂה אוֹרִ֣ים גְּדֹלִ֑ים    כִּ֖י לְעוֹלָ֣ם חַסְדּֽוֹ׃<BR>
<B>קלו,ח</B> אֶת־הַ֭שֶּׁמֶשׁ לְמֶמְשֶׁ֣לֶת בַּיּ֑וֹם    כִּ֖י לְעוֹלָ֣ם חַסְדּֽוֹ׃<BR>
<B>קלו,ט</B> אֶת־הַיָּרֵ֣חַ וְ֭כֽוֹכָבִים לְמֶמְשְׁל֣וֹת בַּלָּ֑יְלָה    כִּ֖י לְעוֹלָ֣ם חַסְדּֽוֹ׃<BR>
<B>קלו,י</B> לְמַכֵּ֣ה מִ֭צְרַיִם בִּבְכֽוֹרֵיהֶ֑ם    כִּ֖י לְעוֹלָ֣ם חַסְדּֽוֹ׃<BR>
<B>קלו,יא</B> וַיּוֹצֵ֣א יִ֭שְׂרָאֵל מִתּוֹכָ֑ם    כִּ֖י לְעוֹלָ֣ם חַסְדּֽוֹ׃<BR>
<B>קלו,יב</B> בְּיָ֣ד חֲ֭זָקָה וּבִזְר֣וֹעַ נְטוּיָ֑ה    כִּ֖י לְעוֹלָ֣ם חַסְדּֽוֹ׃<BR>
<B>קלו,יג</B> לְגֹזֵ֣ר יַם־ס֭וּף לִגְזָרִ֑ים    כִּ֖י לְעוֹלָ֣ם חַסְדּֽוֹ׃<BR>
<B>קלו,יד</B> וְהֶֽעֱבִ֣יר יִשְׂרָאֵ֣ל בְּתוֹכ֑וֹ    כִּ֖י לְעוֹלָ֣ם חַסְדּֽוֹ׃<BR>
<B>קלו,טו</B> וְנִ֘עֵ֤ר פַּרְעֹ֣ה וְחֵיל֣וֹ בְיַם־ס֑וּף    כִּ֖י לְעוֹלָ֣ם חַסְדּֽוֹ׃<BR>
<B>קלו,טז</B> לְמוֹלִ֣יךְ עַ֭מּוֹ בַּמִּדְבָּ֑ר    כִּ֖י לְעוֹלָ֣ם חַסְדּֽוֹ׃<BR>
<B>קלו,יז</B> לְ֭מַכֵּה מְלָכִ֣ים גְּדֹלִ֑ים    כִּ֖י לְעוֹלָ֣ם חַסְדּֽוֹ׃<BR>
<B>קלו,יח</B> וַֽ֭יַּהֲרֹג מְלָכִ֣ים אַדִּירִ֑ים    כִּ֖י לְעוֹלָ֣ם חַסְדּֽוֹ׃<BR>
<B>קלו,יט</B> לְ֭סִיחוֹן מֶ֣לֶךְ הָֽאֱמֹרִ֑י    כִּ֖י לְעוֹלָ֣ם חַסְדּֽוֹ׃<BR>
<B>קלו,כ</B> וּ֭לְעוֹג מֶ֣לֶךְ הַבָּשָׁ֑ן    כִּ֖י לְעוֹלָ֣ם חַסְדּֽוֹ׃<BR>
<B>קלו,כא</B> וְנָתַ֣ן אַרְצָ֣ם לְנַֽחֲלָ֑ה    כִּ֖י לְעוֹלָ֣ם חַסְדּֽוֹ׃<BR>
<B>קלו,כב</B> נַֽ֭חֲלָה לְיִשְׂרָאֵ֣ל עַבְדּ֑וֹ    כִּ֖י לְעוֹלָ֣ם חַסְדּֽוֹ׃<BR>
<B>קלו,כג</B> שֶׁ֭בְּשִׁפְלֵנוּ זָ֣כַר לָ֑נוּ    כִּ֖י לְעוֹלָ֣ם חַסְדּֽוֹ׃<BR>
<B>קלו,כד</B> וַיִּפְרְקֵ֥נוּ מִצָּרֵ֑ינוּ    כִּ֖י לְעוֹלָ֣ם חַסְדּֽוֹ׃<BR>
<B>קלו,כה</B> נֹתֵ֣ן לֶ֭חֶם לְכָל־בָּשָׂ֑ר    כִּ֖י לְעוֹלָ֣ם חַסְדּֽוֹ׃<BR>
<B>קלו,כו</B> ה֭וֹדוּ לְאֵ֣ל הַשָּׁמָ֑יִם    כִּ֖י לְעוֹלָ֣ם חַסְדּֽוֹ׃</P>
<P><B>קלז,א</B> עַ֥ל נַֽהֲר֨וֹת ׀ בָּבֶ֗ל שָׁ֣ם יָ֭שַׁבְנוּ גַּם־בָּכִ֑ינוּ    בְּ֝זָכְרֵ֗נוּ אֶת־צִיּֽוֹן׃<BR>
<B>קלז,ב</B> עַֽל־עֲרָבִ֥ים בְּתוֹכָ֑הּ    תָּ֝לִ֗ינוּ כִּנֹּֽרוֹתֵֽינוּ׃<BR>
<B>קלז,ג</B> כִּ֤י שָׁ֨ם שְֽׁאֵל֪וּנוּ שׁוֹבֵ֡ינוּ דִּבְרֵי־שִׁ֭יר    וְתֽוֹלָלֵ֣ינוּ שִׂמְחָ֑ה<BR>שִׁ֥ירוּ לָ֝֗נוּ    מִשִּׁ֥יר צִיּֽוֹן׃<BR>
<B>קלז,ד</B> אֵ֗יךְ נָשִׁ֥יר אֶת־שִׁיר־יְהוָ֑ה    עַ֝֗ל אַדְמַ֥ת נֵכָֽר׃<BR>
<B>קלז,ה</B> אִֽם־אֶשְׁכָּחֵ֥ךְ יְֽרוּשָׁלִָ֗ם    תִּשְׁכַּ֥ח יְמִינִֽי׃<BR>
<B>קלז,ו</B> תִּדְבַּֽק־לְשׁוֹנִ֨י ׀ לְחִכִּי֮    אִם־לֹ֪א אֶ֫זְכְּרֵ֥כִי<BR>אִם־לֹ֣א אַֽ֭עֲלֶה אֶת־יְרֽוּשָׁלִַ֑ם    עַ֝֗ל רֹ֣אשׁ שִׂמְחָתִֽי׃<BR>
<B>קלז,ז</B> זְכֹ֤ר יְהוָ֨ה ׀ לִבְנֵ֬י אֱד֗וֹם    אֵת֮ י֤וֹם יְֽרוּשָׁ֫לִָ֥ם<BR>הָ֭אֹ֣מְרִים עָ֤רוּ ׀ עָ֑רוּ    עַ֝֗ד הַיְס֥וֹד בָּֽהּ׃<BR>
<B>קלז,ח</B> בַּת־בָּבֶ֗ל    הַשְּׁד֫וּדָ֥ה<BR>אַשְׁרֵ֥י שֶׁיְשַׁלֶּם־לָ֑ךְ    אֶת־גְּ֝מוּלֵ֗ךְ שֶׁגָּמַ֥לְתְּ לָֽנוּ׃<BR>
<B>קלז,ט</B> אַשְׁרֵ֤י ׀ שֶׁיֹּאחֵ֓ז וְנִפֵּ֬ץ אֶֽת־עֹלָלַ֗יִךְ    אֶל־הַסָּֽלַע׃</P>
<P><B>קלח,א</B> לְדָוִ֨ד ׀ אֽוֹדְךָ֥ בְכָל־לִבִּ֑י    נֶ֖גֶד אֱלֹהִ֣ים אֲזַמְּרֶֽךָּ׃<BR>
<B>קלח,ב</B> אֶשְׁתַּֽחֲוֶ֨ה אֶל־הֵיכַ֪ל קָדְשְׁךָ֡    וְא֘וֹדֶ֤ה אֶת־שְׁמֶ֗ךָ <BR>עַל־חַסְדְּךָ֥    וְעַל־אֲמִתֶּ֑ךָ<BR>כִּֽי־הִגְדַּ֥לְתָּ עַל־כָּל־שִׁ֝מְךָ֗    אִמְרָתֶֽךָ׃<BR>
<B>קלח,ג</B> בְּי֣וֹם קָ֭רָ֥אתִי וַֽתַּעֲנֵ֑נִי    תַּרְהִבֵ֖נִי בְנַפְשִׁ֣י עֹֽז׃<BR>
<B>קלח,ד</B> יוֹד֣וּךָ יְ֭הוָה כָּל־מַלְכֵי־אָ֑רֶץ    כִּ֥י שָֽׁ֝מְע֗וּ אִמְרֵי־פִֽיךָ׃<BR>
<B>קלח,ה</B> וְ֭יָשִׁירוּ בְּדַרְכֵ֣י יְהוָ֑ה    כִּֽי־גָ֝ד֗וֹל כְּב֣וֹד יְהוָֽה׃<BR>
<B>קלח,ו</B> כִּי־רָ֣ם יְ֭הוָה וְשָׁפָ֣ל יִרְאֶ֑ה    וְ֝גָבֹ֗הַּ מִמֶּרְחָ֥ק יְיֵדָֽע׃<BR>
<B>קלח,ז</B> אִם־אֵלֵ֤ךְ ׀ בְּקֶ֥רֶב צָרָ֗ה    תְּחַ֫יֵּ֥נִי<BR>עַ֤ל אַ֣ף אֹֽ֭יְבַי תִּשְׁלַ֣ח יָדֶ֑ךָ    וְת֖וֹשִׁיעֵ֣נִי יְמִינֶֽךָ׃<BR>
<B>קלח,ח</B> יְהוָה֮ יִגְמֹ֪ר בַּֽ֫עֲדִ֥י    יְ֭הוָה חַסְדְּךָ֣ לְעוֹלָ֑ם מַֽעֲשֵׂ֖י יָדֶ֣יךָ אַל־תֶּֽרֶף׃</P>
<P><B>קלט,א</B> לַ֭מְנַצֵּחַ לְדָוִ֣ד מִזְמ֑וֹר<BR>יְהוָ֥ה חֲ֝קַרְתַּ֗נִי    וַתֵּדָֽע׃<BR>
<B>קלט,ב</B> אַתָּ֣ה יָ֭דַעְתָּ שִׁבְתִּ֣י וְקוּמִ֑י    בַּ֥נְתָּה לְ֝רֵעִ֗י מֵֽרָחֽוֹק׃<BR>
<B>קלט,ג</B> אָרְחִ֣י וְרִבְעִ֣י זֵרִ֑יתָ    וְֽכָל־דְּרָכַ֥י הִסְכַּֽנְתָּה׃<BR>
<B>קלט,ד</B> כִּ֤י אֵ֣ין מִ֭לָּה בִּלְשׁוֹנִ֑י    הֵ֥ן יְ֝הוָ֗ה יָדַ֥עְתָּ כֻלָּֽהּ׃<BR>
<B>קלט,ה</B> אָח֣וֹר וָקֶ֣דֶם צַרְתָּ֑נִי    וַתָּ֖שֶׁת עָלַ֣י כַּפֶּֽכָה׃<BR>
<B>קלט,ו</B> פלאיה (פְּלִ֣יאָֽה) דַ֣עַת מִמֶּ֑נִּי    נִ֝שְׂגְּבָ֗ה לֹא־א֥וּכַֽל לָֽהּ׃<BR>
<B>קלט,ז</B> אָ֭נָ֥ה אֵלֵ֣ךְ מֵֽרוּחֶ֑ךָ    וְ֝אָ֗נָה מִפָּנֶ֥יךָ אֶבְרָֽח׃<BR>
<B>קלט,ח</B> אִם־אֶסַּ֣ק שָׁ֭מַיִם שָׁ֣ם אָ֑תָּה    וְאַצִּ֖יעָה שְּׁא֣וֹל הִנֶּֽךָּ׃<BR>
<B>קלט,ט</B> אֶשָּׂ֥א כַנְפֵי־שָׁ֑חַר    אֶ֝שְׁכְּנָ֗ה בְּאַֽחֲרִ֥ית יָֽם׃<BR>
<B>קלט,י</B> גַּם־שָׁ֭ם יָֽדְךָ֣ תַנְחֵ֑נִי    וְֽתֹאחֲזֵ֥נִי יְמִינֶֽךָ׃<BR>
<B>קלט,יא</B> וָֽ֭אֹמַר אַךְ־חֹ֣שֶׁךְ יְשׁוּפֵ֑נִי    וְ֝לַ֗יְלָה א֣וֹר בַּֽעֲדֵֽנִי׃<BR>
<B>קלט,יב</B> גַּם־חֹשֶׁךְ֮    לֹֽא־יַחְשִׁ֪יךְ מִ֫מֶּ֥ךָּ<BR>וְ֭לַיְלָה כַּיּ֣וֹם יָאִ֑יר    כַּֽ֝חֲשֵׁיכָ֗ה כָּֽאוֹרָֽה׃<BR>
<B>קלט,יג</B> כִּֽי־אַ֭תָּה קָנִ֣יתָ כִלְיֹתָ֑י    תְּ֝סֻכֵּ֗נִי בְּבֶ֣טֶן אִמִּֽי׃<BR>
<B>קלט,יד</B> אֽוֹדְךָ֗    עַ֤ל כִּ֥י נֽוֹרָא֗וֹת נִ֫פְלֵ֥יתִי<BR>נִפְלָאִ֥ים מַֽעֲשֶׂ֑יךָ    וְ֝נַפְשִׁ֗י יֹדַ֥עַת מְאֹֽד׃<BR>
<B>קלט,טו</B> לֹֽא־נִכְחַ֥ד עָצְמִ֗י    מִ֫מֶּ֥ךָּ<BR>אֲשֶׁר־עֻשֵּׂ֥יתִי בַסֵּ֑תֶר    רֻ֝קַּ֗מְתִּי בְּֽתַחְתִּיּ֥וֹת אָֽרֶץ׃<BR>
<B>קלט,טז</B> גָּלְמִ֤י ׀ רָ֘א֤וּ עֵינֶ֗יךָ    וְעַֽל־סִפְרְךָ֮ כֻּלָּ֪ם יִכָּ֫תֵ֥בוּ<BR>יָמִ֥ים יֻצָּ֑רוּ    ולא (וְל֖וֹ) אֶחָ֣ד בָּהֶֽם׃<BR>
<B>קלט,יז</B> וְלִ֗י מַה־יָּֽקְר֣וּ רֵעֶ֣יךָ אֵ֑ל    מֶ֥ה עָֽ֝צְמ֗וּ רָֽאשֵׁיהֶֽם׃<BR>
<B>קלט,יח</B> אֶ֭סְפְּרֵם מֵח֣וֹל יִרְבּ֑וּן    הֱ֝קִיצֹ֗תִי וְעוֹדִ֥י עִמָּֽךְ׃<BR>
<B>קלט,יט</B> אִם־תִּקְטֹ֖ל אֱל֥וֹהַּ ׀ רָשָׁ֑ע    וְאַנְשֵׁ֥י דָ֝מִ֗ים ס֣וּרוּ מֶֽנִּי׃<BR>
<B>קלט,כ</B> אֲשֶׁ֣ר יֹֽ֭מְרוּךָ לִמְזִמָּ֑ה    נָשׂוּ֖א לַשָּׁ֣וְא עָרֶֽיךָ׃<BR>
<B>קלט,כא</B> הֲלֽוֹא־מְשַׂנְאֶ֖יךָ יְהוָ֥ה ׀ אֶשְׂנָ֑א    וּ֝בִתְקֽוֹמְמֶ֗יךָ אֶתְקוֹטָֽט׃<BR>
<B>קלט,כב</B> תַּכְלִ֣ית שִׂנְאָ֣ה שְׂנֵאתִ֑ים    לְ֝אֽוֹיְבִ֗ים הָ֣יוּ לִֽי׃<BR>
<B>קלט,כג</B> חָקְרֵ֣נִי אֵ֭ל וְדַ֣ע לְבָבִ֑י    בְּ֝חָנֵ֗נִי וְדַ֣ע שַׂרְעַפָּֽי׃<BR>
<B>קלט,כד</B> וּרְאֵ֗ה אִם־דֶּֽרֶךְ־עֹ֥צֶב בִּ֑י    וּ֝נְחֵ֗נִי בְּדֶ֣רֶךְ עוֹלָֽם׃</P>
<P><B>קמ,א</B> לַמְנַצֵּ֗חַ מִזְמ֥וֹר לְדָוִֽד׃<BR>
<B>קמ,ב</B> חַלְּצֵ֣נִי יְ֭הוָה מֵֽאָדָ֣ם רָ֑ע    מֵאִ֖ישׁ חֲמָסִ֣ים תִּנְצְרֵֽנִי׃<BR>
<B>קמ,ג</B> אֲשֶׁ֤ר חָֽשְׁב֣וּ רָע֣וֹת בְּלֵ֑ב    כָּל־י֝֗וֹם יָג֥וּרוּ מִלְחָמֽוֹת׃<BR>
<B>קמ,ד</B> שָׁ֥נְנ֣וּ לְשׁוֹנָם֮ כְּֽמוֹ־נָ֫חָ֥שׁ    חֲמַ֥ת עַכְשׁ֑וּב תַּ֖חַת שְׂפָתֵ֣ימוֹ סֶֽלָה׃<BR>
<B>קמ,ה</B> שָׁמְרֵ֤נִי יְהוָ֨ה ׀ מִ֘ידֵ֤י רָשָׁ֗ע    מֵאִ֣ישׁ חֲמָסִ֣ים תִּנְצְרֵ֑נִי<BR>אֲשֶׁ֥ר חָֽ֝שְׁב֗וּ    לִדְח֥וֹת פְּעָמָֽי׃<BR>
<B>קמ,ו</B> טָ֥מְנֽוּ גֵאִ֨ים ׀ פַּ֡ח לִ֗י    וַֽחֲבָלִ֗ים פָּ֣רְשׂוּ רֶ֭שֶׁת לְיַד־מַעְגָּ֑ל<BR>מֹֽקְשִׁ֖ים שָֽׁתוּ־לִ֣י    סֶֽלָה׃<BR>
<B>קמ,ז</B> אָמַ֣רְתִּי לַֽ֭יהוָה אֵ֣לִי אָ֑תָּה    הַֽאֲזִ֥ינָה יְ֝הוָ֗ה ק֣וֹל תַּֽחֲנוּנָֽי׃<BR>
<B>קמ,ח</B> יְהוִ֣ה אֲ֭דֹנָי עֹ֣ז יְשֽׁוּעָתִ֑י    סַכֹּ֥תָה לְ֝רֹאשִׁ֗י בְּי֣וֹם נָֽשֶׁק׃<BR>
<B>קמ,ט</B> אַל־תִּתֵּ֣ן יְ֭הוָה מַֽאֲוַיֵּ֣י רָשָׁ֑ע    זְמָמ֥וֹ אַל־תָּ֝פֵ֗ק יָר֥וּמוּ סֶֽלָה׃<BR>
<B>קמ,י</B> רֹ֥אשׁ מְסִבָּ֑י    עֲמַ֖ל שְׂפָתֵ֣ימוֹ יכסומו (יְכַסֵּֽימוֹ)׃<BR>
<B>קמ,יא</B> ימיטו (יִמּ֥וֹטוּ) עֲלֵיהֶ֗ם גֶּֽחָ֫לִ֥ים    בָּאֵ֥שׁ יַפִּלֵ֑ם בְּ֝מַֽהֲמֹר֗וֹת בַּל־יָקֽוּמוּ׃<BR>
<B>קמ,יב</B> אִ֥ישׁ לָשׁוֹן֮ בַּל־יִכּ֪וֹן בָּ֫אָ֥רֶץ    אִישׁ־חָמָ֥ס רָ֑ע יְ֝צוּדֶ֗נּוּ לְמַדְחֵפֹֽת׃<BR>
<B>קמ,יג</B> ידעת (יָדַ֗עְתִּי) כִּֽי־יַעֲשֶׂ֣ה יְ֭הוָה דִּ֣ין עָנִ֑י    מִ֝שְׁפַּ֗ט אֶבְיֹנִֽים׃<BR>
<B>קמ,יד</B> אַ֣ךְ צַ֭דִּיקִים יוֹד֣וּ לִשְׁמֶ֑ךָ    יֵֽשְׁב֥וּ יְ֝שָׁרִ֗ים אֶת־פָּנֶֽיךָ׃</P>
<P><B>קמא,א</B> מִזְמ֗וֹר לְדָ֫וִ֥ד<BR>יְהוָ֣ה קְ֭רָאתִיךָ ח֣וּשָׁה לִּ֑י    הַֽאֲזִ֥ינָה ק֝וֹלִ֗י בְּקָרְאִי־לָֽךְ׃<BR>
<B>קמא,ב</B> תִּכּ֤וֹן תְּפִלָּתִ֣י קְטֹ֣רֶת לְפָנֶ֑יךָ    מַֽשְׂאַ֥ת כַּ֝פַּ֗י מִנְחַת־עָֽרֶב׃<BR>
<B>קמא,ג</B> שִׁיתָ֣ה יְ֭הוָה שָׁמְרָ֣ה לְפִ֑י    נִ֝צְּרָ֗ה עַל־דַּ֥ל שְׂפָתָֽי׃<BR>
<B>קמא,ד</B> אַל־תַּט־לִבִּ֨י    לְדָבָ֪ר ׀ רָ֡ע<BR>לְהִתְע֘וֹלֵ֤ל עֲלִל֨וֹת ׀    בְּרֶ֗שַׁע <BR>אֶת־אִישִׁ֥ים    פֹּֽעֲלֵי־אָ֑וֶן<BR>וּבַל־אֶ֝לְחַ֗ם    בְּמַנְעַמֵּיהֶֽם׃<BR>
<B>קמא,ה</B> יֶ֥הֶלְמֵֽנִי צַדִּ֨יק ׀ חֶ֡סֶד    וְֽיוֹכִיחֵ֗נִי <BR>שֶׁ֣מֶן רֹ֭אשׁ    אַל־יָנִ֣י רֹאשִׁ֑י<BR>כִּי־ע֥וֹד וּ֝תְפִלָּתִ֗י    בְּרָעֽוֹתֵיהֶֽם׃<BR>
<B>קמא,ו</B> נִשְׁמְט֣וּ בִֽידֵי־סֶ֭לַע שֹֽׁפְטֵיהֶ֑ם    וְשָֽׁמְע֥וּ אֲ֝מָרַ֗י כִּ֣י נָעֵֽמוּ׃<BR>
<B>קמא,ז</B> כְּמ֤וֹ פֹלֵ֣חַ וּבֹקֵ֣עַ בָּאָ֑רֶץ    נִפְזְר֥וּ עֲ֝צָמֵ֗ינוּ לְפִ֣י שְׁאֽוֹל׃<BR>
<B>קמא,ח</B> כִּ֤י אֵלֶ֨יךָ ׀ יְהוִ֣ה אֲדֹנָ֣י עֵינָ֑י    בְּכָ֥ה חָ֝סִ֗יתִי אַל־תְּעַ֥ר נַפְשִֽׁי׃<BR>
<B>קמא,ט</B> שָׁמְרֵ֗נִי מִ֣ידֵי פַ֭ח יָ֣קְשׁוּ לִ֑י    וּ֝מֹֽקְשׁ֗וֹת פֹּ֣עֲלֵי אָֽוֶן׃<BR>
<B>קמא,י</B> יִפְּל֣וּ בְמַכְמֹרָ֣יו רְשָׁעִ֑ים    יַ֥חַד אָֽ֝נֹכִ֗י עַֽד־אֶעֱבֽוֹר׃<BR>
<B>קמב,א</B> מַשְׂכִּ֥יל לְדָוִ֑ד<BR>בִּֽהְיוֹת֖וֹ בַמְּעָרָ֣ה    תְפִלָּֽה׃<BR>
<B>קמב,ב</B> ק֭וֹלִי אֶל־יְהוָ֣ה אֶזְעָ֑ק    ק֝וֹלִ֗י אֶל־יְהוָ֥ה אֶתְחַנָּֽן׃<BR>
<B>קמב,ג</B> אֶשְׁפֹּ֣ךְ לְפָנָ֣יו שִׂיחִ֑י    צָֽ֝רָתִ֗י לְפָנָ֥יו אַגִּֽיד׃<BR>
<B>קמב,ד</B> בְּהִתְעַטֵּ֬ף עָלַ֨י ׀ רוּחִ֗י    וְאַתָּה֮ יָדַ֪עְתָּ נְֽתִיבָ֫תִ֥י<BR>בְּאֹֽרַח־ז֥וּ אֲהַלֵּ֑ךְ    טָֽמְנ֖וּ פַ֣ח לִֽי׃<BR>
<B>קמב,ה</B> הַבֵּ֤יט יָמִ֨ין ׀ וּרְאֵה֮    וְאֵֽין־לִ֪י מַ֫כִּ֥יר<BR>אָבַ֣ד מָנ֣וֹס מִמֶּ֑נִּי    אֵ֖ין דּוֹרֵ֣שׁ לְנַפְשִֽׁי׃<BR>
<B>קמב,ו</B> זָעַ֥קְתִּי אֵלֶ֗יךָ    יְה֫וָ֥ה<BR>אָ֭מַרְתִּי אַתָּ֣ה מַחְסִ֑י    חֶ֝לְקִ֗י בְּאֶ֣רֶץ הַֽחַיִּֽים׃<BR>
<B>קמב,ז</B> הַקְשִׁ֤יבָה ׀ אֶֽל־רִנָּתִי֮    כִּֽי־דַלּ֪וֹתִ֫י מְאֹ֥ד<BR>הַצִּילֵ֥נִי מֵרֹֽדְפַ֑י    כִּ֖י אָֽמְצ֣וּ מִמֶּֽנִּי׃<BR>
<B>קמב,ח</B> ה֘וֹצִ֤יאָה מִמַּסְגֵּ֨ר ׀ נַפְשִׁי֮    לְהוֹד֪וֹת אֶת־שְׁ֫מֶ֥ךָ<BR>בִּ֭י יַכְתִּ֣רוּ צַדִּיקִ֑ים    כִּ֖י תִגְמֹ֣ל עָלָֽי׃</P>
<P><B>קמג,א</B> מִזְמ֗וֹר לְדָ֫וִ֥ד<BR>יְהוָ֤ה ׀ שְׁמַ֬ע תְּפִלָּתִ֗י    הַֽאֲזִ֥ינָה אֶל־תַּֽחֲנוּנַ֑י<BR>בֶּאֱמֻנָֽתְךָ֥ עֲ֝נֵ֗נִי    בְּצִדְקָתֶֽךָ׃<BR>
<B>קמג,ב</B> וְאַל־תָּב֣וֹא בְ֭מִשְׁפָּט    אֶת־עַבְדֶּ֑ךָ<BR>כִּ֤י לֹֽא־יִצְדַּ֖ק לְפָנֶ֣יךָ    כָל־חָֽי׃<BR>
<B>קמג,ג</B> כִּ֥י רָ֘דַ֤ף אוֹיֵ֨ב ׀ נַפְשִׁ֗י    דִּכָּ֣א לָ֭אָרֶץ חַיָּתִ֑י<BR>הֽוֹשִׁבַ֥נִי בְ֝מַֽחֲשַׁכִּ֗ים    כְּמֵתֵ֥י עוֹלָֽם׃<BR>
<B>קמג,ד</B> וַתִּתְעַטֵּ֣ף עָלַ֣י רוּחִ֑י    בְּ֝תוֹכִ֗י יִשְׁתּוֹמֵ֥ם לִבִּֽי׃<BR>
<B>קמג,ה</B> זָ֘כַ֤רְתִּי יָמִ֨ים ׀ מִקֶּ֗דֶם    הָגִ֥יתִי בְכָל־פָּֽעֳלֶ֑ךָ<BR>בְּֽמַעֲשֵׂ֖ה יָדֶ֣יךָ    אֲשׂוֹחֵֽחַ׃<BR>
<B>קמג,ו</B> פֵּרַ֣שְׂתִּי יָדַ֣י אֵלֶ֑יךָ    נַפְשִׁ֓י ׀ כְּאֶֽרֶץ־עֲיֵפָ֖ה לְךָ֣ סֶֽלָה׃<BR>
<B>קמג,ז</B> מַ֘הֵ֤ר עֲנֵ֨נִי ׀ יְהוָה֮    כָּֽלְתָ֪ה ר֫וּחִ֥י<BR>אַל־תַּסְתֵּ֣ר פָּנֶ֣יךָ מִמֶּ֑נִּי    וְ֝נִמְשַׁ֗לְתִּי עִם־יֹ֥רְדֵי בֽוֹר׃<BR>
<B>קמג,ח</B> הַשְׁמִ֘יעֵ֤נִי בַבֹּ֨קֶר ׀ חַסְדֶּךָ֮    כִּֽי־בְךָ֪ בָ֫טָ֥חְתִּי<BR>הֽוֹדִיעֵ֗נִי דֶּֽרֶךְ־ז֥וּ אֵלֵ֑ךְ    כִּֽי־אֵ֝לֶ֗יךָ נָשָׂ֥אתִי נַפְשִֽׁי׃<BR>
<B>קמג,ט</B> הַצִּילֵ֖נִי מֵאֹֽיְבַ֥י ׀ יְהוָ֗ה    אֵלֶ֥יךָ כִסִּֽתִי׃<BR>
<B>קמג,י</B> לַמְּדֵ֤נִי ׀ לַ֥עֲשׂ֣וֹת רְצוֹנֶךָ֮    כִּֽי־אַתָּ֪ה אֱל֫וֹהָ֥י<BR>רֽוּחֲךָ֥ טוֹבָ֑ה    תַּ֝נְחֵ֗נִי בְּאֶ֣רֶץ מִישֽׁוֹר׃<BR>
<B>קמג,יא</B> לְמַֽעַן־שִׁמְךָ֣ יְהוָ֣ה תְּחַיֵּ֑נִי    בְּצִדְקָֽתְךָ֓ ׀ תּוֹצִ֖יא מִצָּרָ֣ה נַפְשִֽׁי׃<BR>
<B>קמג,יב</B> וּֽבְחַסְדְּךָ֮ תַּצְמִ֪ית אֹֽ֫יְבָ֥י    וְֽ֭הַאֲבַדְתָּ כָּל־צֹֽרְרֵ֣י נַפְשִׁ֑י כִּ֝֗י אֲנִ֣י עַבְדֶּֽךָ׃</P>
<P><B>קמד,א</B> לְדָוִ֨ד ׀ בָּ֘ר֤וּךְ יְהוָ֨ה ׀ צוּרִ֗י    הַֽמְלַמֵּ֣ד יָדַ֣י לַקְרָ֑ב<BR>אֶ֝צְבְּעוֹתַ֗י    לַמִּלְחָמָֽה׃<BR>
<B>קמד,ב</B> חַסְדִּ֥י וּמְצֽוּדָתִי֮    מִשְׂגַּבִּ֪י וּֽמְפַלְטִ֫י לִ֥י<BR>מָֽ֭גִנִּי וּב֣וֹ חָסִ֑יתִי    הָֽרוֹדֵ֖ד עַמִּ֣י תַחְתָּֽי׃<BR>
<B>קמד,ג</B> יְֽהוָ֗ה מָֽה־אָ֭דָם וַתֵּֽדָעֵ֑הוּ    בֶּן־אֱ֝נ֗וֹשׁ וַֽתְּחַשְּׁבֵֽהוּ׃<BR>
<B>קמד,ד</B> אָ֭דָם לַהֶ֣בֶל דָּמָ֑ה    יָ֝מָ֗יו כְּצֵ֣ל עוֹבֵֽר׃<BR>
<B>קמד,ה</B> יְ֭הוָה הַט־שָׁמֶ֣יךָ וְתֵרֵ֑ד    גַּ֖ע בֶּֽהָרִ֣ים וְֽיֶעֱשָֽׁנוּ׃<BR>
<B>קמד,ו</B> בְּר֣וֹק בָּ֭רָק וּתְפִיצֵ֑ם    שְׁלַ֥ח חִ֝צֶּ֗יךָ וּתְהֻמֵּֽם׃<BR>
<B>קמד,ז</B> שְׁלַ֥ח יָדֶ֗יךָ מִמָּ֫ר֥וֹם    פְּצֵ֣נִי וְ֭הַצִּילֵנִי מִמַּ֣יִם רַבִּ֑ים מִ֝יַּ֗ד בְּנֵ֣י נֵכָֽר׃<BR>
<B>קמד,ח</B> אֲשֶׁ֣ר פִּ֭יהֶם דִּבֶּר־שָׁ֑וְא    וִֽ֝ימִינָ֗ם יְמִ֣ין שָֽׁקֶר׃<BR>
<B>קמד,ט</B> אֱֽלֹהִ֗ים שִׁ֣יר חָ֭דָשׁ אָשִׁ֣ירָה לָּ֑ךְ    בְּנֵ֥בֶל עָ֝שׂ֗וֹר אֲזַמְּרָה־לָּֽךְ׃<BR>
<B>קמד,י</B> הַנּוֹתֵ֥ן תְּשׁוּעָ֗ה לַמְּלָ֫כִ֥ים    הַ֭פּוֹצֶה אֶת־דָּוִ֥ד עַבְדּ֗וֹ מֵחֶ֥רֶב רָעָֽה׃<BR>
<B>קמד,יא</B> פְּצֵ֥נִי וְהַצִּילֵנִי֮    מִיַּ֪ד בְּֽנֵי־נֵ֫כָ֥ר<BR>אֲשֶׁ֣ר פִּ֭יהֶם דִּבֶּר־שָׁ֑וְא    וִֽ֝ימִינָ֗ם יְמִ֣ין שָֽׁקֶר׃<BR>
<B>קמד,יב</B> אֲשֶׁ֤ר בָּנֵ֨ינוּ ׀ כִּנְטִעִים֮    מְגֻדָּלִ֪ים בִּֽנְעוּרֵ֫יהֶ֥ם<BR>בְּנוֹתֵ֥ינוּ כְזָֽוִיֹּ֑ת    מְ֝חֻטָּב֗וֹת תַּבְנִ֥ית הֵיכָֽל׃<BR>
<B>קמד,יג</B> מְזָוֵ֣ינוּ מְלֵאִים֮    מְפִיקִ֥ים מִזַּ֗ן אֶ֫ל זַ֥ן<BR>צֹאונֵ֣נוּ מַֽ֭אֲלִיפוֹת מְרֻבָּב֗וֹת    בְּחֽוּצוֹתֵֽינוּ׃<BR>
<B>קמד,יד</B> אַלּוּפֵ֗ינוּ מְֽסֻבָּ֫לִ֥ים    אֵֽין־פֶּ֭רֶץ וְאֵ֣ין יוֹצֵ֑את וְאֵ֥ין צְ֝וָחָ֗ה בִּרְחֹֽבֹתֵֽינוּ׃<BR>
<B>קמד,טו</B> אַשְׁרֵ֣י הָ֭עָם שֶׁכָּ֣כָה לּ֑וֹ    אַֽשְׁרֵ֥י הָ֝עָ֗ם שֱׁיְהוָ֥ה אֱלֹהָֽיו׃</P>
<P><B>קמה,א</B> תְּהִלָּ֗ה לְדָ֫וִ֥ד<BR>אֲרֽוֹמִמְךָ֣ אֱלוֹהַ֣י הַמֶּ֑לֶךְ    וַאֲבָֽרְכָ֥ה שִׁ֝מְךָ֗ לְעוֹלָ֥ם וָעֶֽד׃<BR>
<B>קמה,ב</B> בְּכָל־י֥וֹם אֲבָֽרְכֶ֑ךָּ    וַאֲהַֽלְלָ֥ה שִׁ֝מְךָ֗ לְעוֹלָ֥ם וָעֶֽד׃<BR>
<B>קמה,ג</B> גָּ֘ד֤וֹל יְהוָ֣ה וּמְהֻלָּ֣ל מְאֹ֑ד    וְ֝לִגְדֻלָּת֗וֹ אֵ֣ין חֵֽקֶר׃<BR>
<B>קמה,ד</B> דּ֣וֹר לְ֭דוֹר יְשַׁבַּ֣ח מַֽעֲשֶׂ֑יךָ    וּגְב֖וּרֹתֶ֣יךָ יַגִּֽידוּ׃<BR>
<B>קמה,ה</B> הֲ֭דַר כְּב֣וֹד הוֹדֶ֑ךָ    וְדִבְרֵ֖י נִפְלְאֹתֶ֣יךָ אָשִֽׂיחָה׃<BR>
<B>קמה,ו</B> וֶֽעֱז֣וּז נֽוֹרְאֹתֶ֣יךָ יֹאמֵ֑רוּ    וגדלותיך (וּגְדֻלָּֽתְךָ֥) אֲסַפְּרֶֽנָּה׃<BR>
<B>קמה,ז</B> זֵ֣כֶר רַב־טֽוּבְךָ֣ יַבִּ֑יעוּ    וְצִדְקָֽתְךָ֥ יְרַנֵּֽנוּ׃<BR>
<B>קמה,ח</B> חַנּ֣וּן וְרַח֣וּם יְהוָ֑ה    אֶ֥רֶךְ אַ֝פַּ֗יִם וּגְדָל־חָֽסֶד׃<BR>
<B>קמה,ט</B> טוֹב־יְהוָ֥ה לַכֹּ֑ל    וְ֝רַֽחֲמָ֗יו עַל־כָּל־מַֽעֲשָֽׂיו׃<BR>
<B>קמה,י</B> יוֹד֣וּךָ יְ֭הוָה כָּל־מַֽעֲשֶׂ֑יךָ    וַֽ֝חֲסִידֶ֗יךָ יְבָֽרְכֽוּכָה׃<BR>
<B>קמה,יא</B> כְּב֣וֹד מַלְכֽוּתְךָ֣ יֹאמֵ֑רוּ    וּגְבוּרָֽתְךָ֥ יְדַבֵּֽרוּ׃<BR>
<B>קמה,יב</B> לְהוֹדִ֤יעַ ׀ לִבְנֵ֣י הָֽ֭אָדָם גְּבֽוּרֹתָ֑יו    וּ֝כְב֗וֹד הֲדַ֣ר מַלְכוּתֽוֹ׃<BR>
<B>קמה,יג</B> מַֽלְכוּתְךָ֗ מַלְכ֥וּת כָּל־עֹֽלָמִ֑ים    וּ֝מֶֽמְשַׁלְתְּךָ֗ בְּכָל־דּ֥וֹר וָדֹֽר׃<BR>
<B>קמה,יד</B> סוֹמֵ֣ךְ יְ֭הוָה לְכָל־הַנֹּֽפְלִ֑ים    וְ֝זוֹקֵ֗ף לְכָל־הַכְּפוּפִֽים׃<BR>
<B>קמה,טו</B> עֵֽינֵי־כֹ֭ל אֵלֶ֣יךָ יְשַׂבֵּ֑רוּ    וְאַתָּ֤ה נֽוֹתֵן־לָהֶ֖ם אֶת־אָכְלָ֣ם בְּעִתּֽוֹ׃<BR>
<B>קמה,טז</B> פּוֹתֵ֥חַ אֶת־יָדֶ֑ךָ    וּמַשְׂבִּ֖יעַ לְכָל־חַ֣י רָצֽוֹן׃<BR>
<B>קמה,יז</B> צַדִּ֣יק יְ֭הוָה בְּכָל־דְּרָכָ֑יו    וְ֝חָסִ֗יד בְּכָל־מַֽעֲשָֽׂיו׃<BR>
<B>קמה,יח</B> קָר֣וֹב יְ֭הוָה לְכָל־קֹֽרְאָ֑יו    לְכֹ֤ל אֲשֶׁ֖ר יִקְרָאֻ֣הוּ בֶֽאֱמֶֽת׃<BR>
<B>קמה,יט</B> רְצוֹן־יְרֵאָ֥יו יַֽעֲשֶׂ֑ה    וְֽאֶת־שַׁוְעָתָ֥ם יִ֝שְׁמַ֗ע וְיֽוֹשִׁיעֵֽם׃<BR>
<B>קמה,כ</B> שׁוֹמֵ֣ר יְ֭הוָה אֶת־כָּל־אֹֽהֲבָ֑יו    וְאֵ֖ת כָּל־הָֽרְשָׁעִ֣ים יַשְׁמִֽיד׃<BR>
<B>קמה,כא</B> תְּהִלַּ֥ת יְהוָ֗ה יְֽדַבֶּ֫ר פִּ֥י    וִֽיבָרֵ֣ךְ כָּל־בָּ֭שָׂר שֵׁ֥ם קָדְשׁ֗וֹ לְעוֹלָ֥ם וָעֶֽד׃</P>
<P><B>קמו,א</B> הַֽלְלוּ־יָ֡הּ<BR>הַֽלְלִ֥י נַ֝פְשִׁ֗י    אֶת־יְהוָֽה׃<BR>
<B>קמו,ב</B> אֲהַֽלְלָ֣ה יְהוָ֣ה בְּחַיָּ֑י    אֲזַמְּרָ֖ה לֵֽאלֹהַ֣י בְּעוֹדִֽי׃<BR>
<B>קמו,ג</B> אַל־תִּבְטְח֥וּ בִנְדִיבִ֑ים    בְּבֶן־אָדָ֓ם ׀ שֶׁ֤אֵ֖ין ל֥וֹ תְשׁוּעָֽה׃<BR>
<B>קמו,ד</B> תֵּצֵ֣א ר֭וּחוֹ יָשֻׁ֣ב לְאַדְמָת֑וֹ    בַּיּ֥וֹם הַ֝ה֗וּא אָֽבְד֥וּ עֶשְׁתֹּֽנֹתָֽיו׃<BR>
<B>קמו,ה</B> אַשְׁרֵ֗י שֶׁ֤אֵ֣ל יַֽעֲקֹ֣ב בְּעֶזְר֑וֹ    שִׂ֝בְר֗וֹ עַל־יְהוָ֥ה אֱלֹהָֽיו׃<BR>
<B>קמו,ו</B> עֹשֶׂ֤ה ׀ שָׁ֘מַ֤יִם וָאָ֗רֶץ    אֶת־הַיָּ֥ם וְאֶת־כָּל־אֲשֶׁר־בָּ֑ם<BR>הַשֹּׁמֵ֖ר אֱמֶ֣ת    לְעוֹלָֽם׃<BR>
<B>קמו,ז</B> עֹשֶׂ֤ה מִשְׁפָּ֨ט ׀ לָֽעֲשׁוּקִ֗ים נֹתֵ֣ן לֶ֭חֶם לָֽרְעֵבִ֑ים    יְ֝הוָ֗ה מַתִּ֥יר אֲסוּרִֽים׃<BR>
<B>קמו,ח</B> יְהוָ֤ה ׀ פֹּ֘קֵ֤חַ עִוְרִ֗ים יְ֭הוָה זֹקֵ֣ף כְּפוּפִ֑ים    יְ֝הוָ֗ה אֹהֵ֥ב צַדִּיקִֽים׃<BR>
<B>קמו,ט</B> יְהוָ֤ה ׀ שֹׁ֘מֵ֤ר אֶת־גֵּרִ֗ים יָת֣וֹם וְאַלְמָנָ֣ה יְעוֹדֵ֑ד    וְדֶ֖רֶךְ רְשָׁעִ֣ים יְעַוֵּֽת׃<BR>
<B>קמו,י</B> יִמְלֹ֤ךְ יְהוָ֨ה ׀ לְעוֹלָ֗ם    אֱלֹהַ֣יִךְ צִ֭יּוֹן לְדֹ֥ר וָדֹ֗ר<BR>הַֽלְלוּ־יָֽהּ׃<BR>
<B>קמז,א</B> הַ֥לְלוּ יָ֨הּ ׀<BR>כִּֽי־ט֭וֹב זַמְּרָ֣ה אֱלֹהֵ֑ינוּ    כִּֽי־נָ֝עִ֗ים נָאוָ֥ה תְהִלָּֽה׃<BR>
<B>קמז,ב</B> בּוֹנֵ֣ה יְרֽוּשָׁלִַ֣ם יְהוָ֑ה    נִדְחֵ֖י יִשְׂרָאֵ֣ל יְכַנֵּֽס׃<BR>
<B>קמז,ג</B> הָֽ֭רֹפֵא לִשְׁב֣וּרֵי לֵ֑ב    וּ֝מְחַבֵּ֗שׁ לְעַצְּבוֹתָֽם׃<BR>
<B>קמז,ד</B> מוֹנֶ֣ה מִ֭סְפָּר לַכּֽוֹכָבִ֑ים    לְ֝כֻלָּ֗ם שֵׁמ֥וֹת יִקְרָֽא׃<BR>
<B>קמז,ה</B> גָּד֣וֹל אֲדוֹנֵ֣ינוּ וְרַב־כֹּ֑חַ    לִ֝תְבֽוּנָת֗וֹ אֵ֣ין מִסְפָּֽר׃<BR>
<B>קמז,ו</B> מְעוֹדֵ֣ד עֲנָוִ֣ים יְהוָ֑ה    מַשְׁפִּ֖יל רְשָׁעִ֣ים עֲדֵי־אָֽרֶץ׃<BR>
<B>קמז,ז</B> עֱנ֣וּ לַֽיהוָ֣ה בְּתוֹדָ֑ה    זַמְּר֖וּ לֵֽאלֹהֵ֣ינוּ בְכִנּֽוֹר׃<BR>
<B>קמז,ח</B> הַֽמְכַסֶּ֬ה שָׁמַ֨יִם ׀ בְּעָבִ֗ים    הַמֵּכִ֣ין לָאָ֣רֶץ מָטָ֑ר<BR>הַמַּצְמִ֖יחַ הָרִ֣ים    חָצִֽיר׃<BR>
<B>קמז,ט</B> נוֹתֵ֣ן לִבְהֵמָ֣ה לַחְמָ֑הּ    לִבְנֵ֥י עֹ֝רֵ֗ב אֲשֶׁ֣ר יִקְרָֽאוּ׃<BR>
<B>קמז,י</B> לֹ֤א בִגְבוּרַ֣ת הַסּ֣וּס יֶחְפָּ֑ץ    לֹֽא־בְשׁוֹקֵ֖י הָאִ֣ישׁ יִרְצֶֽה׃<BR>
<B>קמז,יא</B> רוֹצֶ֣ה יְ֭הוָה אֶת־יְרֵאָ֑יו    אֶת־הַֽמְיַחֲלִ֥ים לְחַסְדּֽוֹ׃<BR>
<B>קמז,יב</B> שַׁבְּחִ֣י יְ֭רֽוּשָׁלִַם אֶת־יְהוָ֑ה    הַֽלְלִ֖י אֱלֹהַ֣יִךְ צִיּֽוֹן׃<BR>
<B>קמז,יג</B> כִּֽי־חִ֭זַּק בְּרִיחֵ֣י שְׁעָרָ֑יִךְ    בֵּרַ֖ךְ בָּנַ֣יִךְ בְּקִרְבֵּֽךְ׃<BR>
<B>קמז,יד</B> הַשָּׂם־גְּבוּלֵ֥ךְ שָׁל֑וֹם    חֵ֥לֶב חִ֝טִּ֗ים יַשְׂבִּיעֵֽךְ׃<BR>
<B>קמז,טו</B> הַשֹּׁלֵ֣חַ אִמְרָת֣וֹ אָ֑רֶץ    עַד־מְ֝הֵרָ֗ה יָר֥וּץ דְּבָרֽוֹ׃<BR>
<B>קמז,טז</B> הַנֹּתֵ֣ן שֶׁ֣לֶג כַּצָּ֑מֶר    כְּ֝פ֗וֹר כָּאֵ֥פֶר יְפַזֵּֽר׃<BR>
<B>קמז,יז</B> מַשְׁלִ֣יךְ קַֽרְח֣וֹ כְפִתִּ֑ים    לִפְנֵ֥י קָֽ֝רָת֗וֹ מִ֣י יַֽעֲמֹֽד׃<BR>
<B>קמז,יח</B> יִשְׁלַ֣ח דְּבָר֣וֹ וְיַמְסֵ֑ם    יַשֵּׁ֥ב ר֝וּח֗וֹ יִזְּלוּ־מָֽיִם׃<BR>
<B>קמז,יט</B> מַגִּ֣יד דְּבָרָ֣ו לְיַֽעֲקֹ֑ב    חֻקָּ֥יו וּ֝מִשְׁפָּטָ֗יו לְיִשְׂרָאֵֽל׃<BR>
<B>קמז,כ</B> לֹ֘א עָ֤שָׂה כֵ֨ן ׀ לְכָל־גּ֗וֹי    וּמִשְׁפָּטִ֥ים בַּל־יְדָע֗וּם<BR>הַֽלְלוּ־יָֽהּ׃<BR>
<B>קמח,א</B> הַ֥לְלוּ יָ֨הּ ׀<BR>הַֽלְל֣וּ אֶת־יְ֭הוָה מִן־הַשָּׁמַ֑יִם    הַֽ֝לְל֗וּהוּ בַּמְּרוֹמִֽים׃<BR>
<B>קמח,ב</B> הַֽלְל֥וּהוּ כָל־מַלְאָכָ֑יו    הַֽ֝לְל֗וּהוּ כָּל־צְבָאָֽו׃<BR>
<B>קמח,ג</B> הַֽ֭לְלוּהוּ שֶׁ֣מֶשׁ וְיָרֵ֑חַ    הַֽ֝לְל֗וּהוּ כָּל־כּ֥וֹכְבֵי אֽוֹר׃<BR>
<B>קמח,ד</B> הַֽ֭לְלוּהוּ שְׁמֵ֣י הַשָּׁמָ֑יִם    וְ֝הַמַּ֗יִם אֲשֶׁ֤ר ׀ מֵעַ֬ל הַשָּׁמָֽיִם׃<BR>
<B>קמח,ה</B> יְֽ֭הַלְלוּ אֶת־שֵׁ֣ם יְהוָ֑ה    כִּ֤י ה֖וּא צִוָּ֣ה וְנִבְרָֽאוּ׃<BR>
<B>קמח,ו</B> וַיַּֽעֲמִידֵ֣ם לָעַ֣ד לְעוֹלָ֑ם    חָק־נָ֝תַ֗ן וְלֹ֣א יַֽעֲבֽוֹר׃<BR>
<B>קמח,ז</B> הַֽלְל֣וּ אֶת־יְ֭הוָה מִן־הָאָ֑רֶץ    תַּ֝נִּינִ֗ים וְכָל־תְּהֹמֽוֹת׃<BR>
<B>קמח,ח</B> אֵ֣שׁ וּ֭בָרָד שֶׁ֣לֶג וְקִיט֑וֹר    ר֥וּחַ סְ֝עָרָ֗ה עֹשָׂ֥ה דְבָרֽוֹ׃<BR>
<B>קמח,ט</B> הֶֽהָרִ֥ים וְכָל־גְּבָע֑וֹת    עֵ֥ץ פְּ֝רִ֗י וְכָל־אֲרָזִֽים׃<BR>
<B>קמח,י</B> הַֽחַיָּ֥ה וְכָל־בְּהֵמָ֑ה    רֶ֝֗מֶשׂ וְצִפּ֥וֹר כָּנָֽף׃<BR>
<B>קמח,יא</B> מַלְכֵי־אֶ֭רֶץ וְכָל־לְאֻמִּ֑ים    שָׂ֝רִ֗ים וְכָל־שֹׁ֥פְטֵי אָֽרֶץ׃<BR>
<B>קמח,יב</B> בַּֽחוּרִ֥ים וְגַם־בְּתוּל֑וֹת    זְ֝קֵנִ֗ים עִם־נְעָרִֽים׃<BR>
<B>קמח,יג</B> יְהַֽלְל֤וּ ׀ אֶת־שֵׁ֬ם יְהוָ֗ה    כִּֽי־נִשְׂגָּ֣ב שְׁמ֣וֹ לְבַדּ֑וֹ<BR>ה֝וֹד֗וֹ    עַל־אֶ֥רֶץ וְשָׁמָֽיִם׃<BR>
<B>קמח,יד</B> וַיָּ֤רֶם קֶ֨רֶן ׀ לְעַמּ֡וֹ    תְּהִלָּ֤ה לְֽכָל־חֲסִידָ֗יו <BR>לִבְנֵ֣י יִ֭שְׂרָאֵל    עַ֥ם קְרֹב֗וֹ<BR>הַֽלְלוּ־יָֽהּ׃<BR>
<B>קמט,א</B> הַ֥לְלוּ יָ֨הּ ׀<BR>שִׁ֣ירוּ לַֽ֭יהוָה שִׁ֣יר חָדָ֑שׁ    תְּ֝הִלָּת֗וֹ בִּקְהַ֥ל חֲסִידִֽים׃<BR>
<B>קמט,ב</B> יִשְׂמַ֣ח יִשְׂרָאֵ֣ל בְּעֹשָׂ֑יו    בְּנֵֽי־צִ֝יּ֗וֹן יָגִ֥ילוּ בְמַלְכָּֽם׃<BR>
<B>קמט,ג</B> יְהַֽלְל֣וּ שְׁמ֣וֹ בְמָח֑וֹל    בְּתֹ֥ף וְ֝כִנּ֗וֹר יְזַמְּרוּ־לֽוֹ׃<BR>
<B>קמט,ד</B> כִּֽי־רוֹצֶ֣ה יְהוָ֣ה בְּעַמּ֑וֹ    יְפָאֵ֥ר עֲ֝נָוִ֗ים בִּֽישׁוּעָֽה׃<BR>
<B>קמט,ה</B> יַעְלְז֣וּ חֲסִידִ֣ים בְּכָב֑וֹד    יְ֝רַנְּנ֗וּ עַל־מִשְׁכְּבוֹתָֽם׃<BR>
<B>קמט,ו</B> רֽוֹמְמ֣וֹת אֵ֭ל בִּגְרוֹנָ֑ם    וְחֶ֖רֶב פִּֽיפִיּ֣וֹת בְּיָדָֽם׃<BR>
<B>קמט,ז</B> לַֽעֲשׂ֣וֹת נְ֭קָמָה בַּגּוֹיִ֑ם    תּֽ֝וֹכֵח֗וֹת בַּלְאֻמִּֽים׃<BR>
<B>קמט,ח</B> לֶאְסֹ֣ר מַלְכֵיהֶ֣ם בְּזִקִּ֑ים    וְ֝נִכְבְּדֵיהֶ֗ם בְּכַבְלֵ֥י בַרְזֶֽל׃<BR>
<B>קמט,ט</B> לַֽעֲשׂ֤וֹת בָּהֶ֨ם ׀ מִשְׁפָּ֬ט כָּת֗וּב    הָדָ֣ר ה֭וּא לְכָל־חֲסִידָ֗יו<BR>הַֽלְלוּ־יָֽהּ׃<BR>
<B>קנ,א</B> הַ֥לְלוּ יָ֨הּ ׀<BR>הַֽלְלוּ־אֵ֥ל בְּקָדְשׁ֑וֹ    הַֽ֝לְל֗וּהוּ בִּרְקִ֥יעַ עֻזּֽוֹ׃<BR>
<B>קנ,ב</B> הַֽלְל֥וּהוּ בִגְבֽוּרֹתָ֑יו    הַֽ֝לְל֗וּהוּ כְּרֹ֣ב גֻּדְלֽוֹ׃<BR>
<B>קנ,ג</B> הַֽ֭לְלוּהוּ בְּתֵ֣קַע שׁוֹפָ֑ר    הַֽ֝לְל֗וּהוּ בְּנֵ֣בֶל וְכִנּֽוֹר׃<BR>
<B>קנ,ד</B> הַֽ֭לְלוּהוּ בְּתֹ֣ף וּמָח֑וֹל    הַֽ֝לְל֗וּהוּ בְּמִנִּ֥ים וְעֻגָֽב׃<BR>
<B>קנ,ה</B> הַֽלְל֥וּהוּ בְצִלְצְלֵי־שָׁ֑מַע    הַֽ֝לְל֗וּהוּ בְּֽצִלְצְלֵ֥י תְרוּעָֽה׃<BR>
<B>קנ,ו</B> כֹּ֣ל הַ֭נְּשָׁמָה תְּהַלֵּ֥ל יָ֗הּ            הַֽלְלוּ־יָֽהּ׃</P>
</BODY></HTML>
