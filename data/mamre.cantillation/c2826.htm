<!DOCTYPE HTML PUBLIC "-//W3C//DTD HTML 4.01 Transitional//EN">
<HTML LANG=HE DIR=RTL>
<HEAD>
<META HTTP-EQUIV="Content-Type" CONTENT="text/html; CHARSET=utf-8">
<!--Copyright 2012 Mechon Mamre, 12 Hayyim Vital, Jerusalem-->
<LINK REL="stylesheet" HREF="cs.css" TYPE="text/css">
<TITLE>תנ"ך - משלי פרק כו</TITLE>
<SCRIPT TYPE="text/javascript" SRC="um.js"></SCRIPT>
</HEAD>
<BODY>
<HR>
<P CLASS=s>
<A HREF="c0.htm">תנ"ך</A> -
משלי - פרק
<A HREF="c2801.htm">א</A>
<A HREF="c2802.htm">ב</A>
<A HREF="c2803.htm">ג</A>
<A HREF="c2804.htm">ד</A>
<A HREF="c2805.htm">ה</A>
<A HREF="c2806.htm">ו</A>
<A HREF="c2807.htm">ז</A>
<A HREF="c2808.htm">ח</A>
<A HREF="c2809.htm">ט</A>
<A HREF="c2810.htm">י</A>
<A HREF="c2811.htm">יא</A>
<A HREF="c2812.htm">יב</A>
<A HREF="c2813.htm">יג</A>
<A HREF="c2814.htm">יד</A>
<A HREF="c2815.htm">טו</A>
<A HREF="c2816.htm">טז</A>
<A HREF="c2817.htm">יז</A>
<A HREF="c2818.htm">יח</A>
<A HREF="c2819.htm">יט</A>
<A HREF="c2820.htm">כ</A>
<A HREF="c2821.htm">כא</A>
<A HREF="c2822.htm">כב</A>
<A HREF="c2823.htm">כג</A>
<A HREF="c2824.htm">כד</A>
<A HREF="c2825.htm">כה</A>
כו
<A HREF="c2827.htm">כז</A>
<A HREF="c2828.htm">כח</A>
<A HREF="c2829.htm">כט</A>
<A HREF="c2830.htm">ל</A>
<A HREF="c2831.htm">לא</A>
</P>
<HR>

<H1>משלי פרק כו</H1>

<A NAME="1"> </A>
<P><B>א</B> כַּשֶּׁ֤לֶג ׀ בַּקַּ֗יִץ וְכַמָּטָ֥ר בַּקָּצִ֑יר    כֵּ֤ן לֹֽא־נָאוֶ֖ה לִכְסִ֣יל כָּבֽוֹד׃<BR>
<A NAME="2"> </A>
<B>ב</B> כַּצִּפּ֣וֹר לָ֭נוּד כַּדְּר֣וֹר לָע֑וּף    כֵּ֥ן קִֽלְלַ֥ת חִ֝נָּ֗ם לא (ל֣וֹ) תָבֹֽא׃<BR>
<A NAME="3"> </A>
<B>ג</B> שׁ֣וֹט לַ֭סּוּס מֶ֣תֶג לַֽחֲמ֑וֹר    וְ֝שֵׁ֗בֶט לְגֵ֣ו כְּסִילִֽים׃<BR>
<A NAME="4"> </A>
<B>ד</B> אַל־תַּ֣עַן כְּ֭סִיל כְּאִוַּלְתּ֑וֹ    פֶּֽן־תִּשְׁוֶה־לּ֥וֹ גַם־אָֽתָּה׃<BR>
<A NAME="5"> </A>
<B>ה</B> עֲנֵ֣ה כְ֭סִיל כְּאִוַּלְתּ֑וֹ    פֶּן־יִֽהְיֶ֖ה חָכָ֣ם בְּעֵינָֽיו׃<BR>
<A NAME="6"> </A>
<B>ו</B> מְקַצֶּ֣ה רַ֭גְלַיִם חָמָ֣ס שֹׁתֶ֑ה    שֹׁלֵ֖חַ דְּבָרִ֣ים בְּיַד־כְּסִֽיל׃<BR>
<A NAME="7"> </A>
<B>ז</B> דַּלְי֣וּ שֹׁ֭קַיִם מִפִּסֵּ֑חַ    וּ֝מָשָׁ֗ל בְּפִ֣י כְסִילִֽים׃<BR>
<A NAME="8"> </A>
<B>ח</B> כִּצְר֣וֹר אֶ֭בֶן בְּמַרְגֵּמָ֑ה    כֵּן־נוֹתֵ֖ן לִכְסִ֣יל כָּבֽוֹד׃<BR>
<A NAME="9"> </A>
<B>ט</B> ח֭וֹחַ עָלָ֣ה בְיַד־שִׁכּ֑וֹר    וּ֝מָשָׁ֗ל בְּפִ֣י כְסִילִֽים׃<BR>
<A NAME="10"> </A>
<B>י</B> רַ֥ב מְחוֹלֵֽל־כֹּ֑ל    וְשֹׂכֵ֥ר כְּ֝סִ֗יל וְשֹׂכֵ֥ר עֹֽבְרִֽים׃<BR>
<A NAME="11"> </A>
<B>יא</B> כְּ֭כֶלֶב שָׁ֣ב עַל־קֵא֑וֹ    כְּ֝סִ֗יל שׁוֹנֶ֥ה בְאִוַּלְתּֽוֹ׃<BR>
<A NAME="12"> </A>
<B>יב</B> רָאִ֗יתָ אִ֭ישׁ חָכָ֣ם בְּעֵינָ֑יו    תִּקְוָ֖ה לִכְסִ֣יל מִמֶּֽנּוּ׃<BR>
<A NAME="13"> </A>
<B>יג</B> אָמַ֣ר עָ֭צֵל שַׁ֣חַל בַּדָּ֑רֶךְ    אֲ֝רִ֗י בֵּ֣ין הָֽרְחֹבֽוֹת׃<BR>
<A NAME="14"> </A>
<B>יד</B> הַ֭דֶּלֶת תִּסּ֣וֹב עַל־צִירָ֑הּ    וְ֝עָצֵ֗ל עַל־מִטָּתֽוֹ׃<BR>
<A NAME="15"> </A>
<B>טו</B> טָ֘מַ֤ן עָצֵ֣ל יָ֭דוֹ בַּצַּלָּ֑חַת    נִ֝לְאָ֗ה לַֽהֲשִׁיבָ֥הּ אֶל־פִּֽיו׃<BR>
<A NAME="16"> </A>
<B>טז</B> חָכָ֣ם עָצֵ֣ל בְּעֵינָ֑יו    מִ֝שִּׁבְעָ֗ה מְשִׁ֣יבֵי טָֽעַם׃<BR>
<A NAME="17"> </A>
<B>יז</B> מַֽחֲזִ֥יק בְּאָזְנֵי־כָ֑לֶב    עֹבֵ֥ר מִ֝תְעַבֵּ֗ר עַל־רִ֥יב לֹּא־לֽוֹ׃<BR>
<A NAME="18"> </A>
<B>יח</B> כְּֽ֭מִתְלַהְלֵהַּ הַיֹּרֶ֥ה זִקִּ֗ים    חִצִּ֥ים וָמָֽוֶת׃<BR>
<A NAME="19"> </A>
<B>יט</B> כֵּֽן־אִ֭ישׁ רִמָּ֣ה אֶת־רֵעֵ֑הוּ    וְ֝אָמַ֗ר הֲֽלֹא־מְשַׂחֵ֥ק אָֽנִי׃<BR>
<A NAME="20"> </A>
<B>כ</B> בְּאֶ֣פֶס עֵ֭צִים תִּכְבֶּה־אֵ֑שׁ    וּבְאֵ֥ין נִ֝רְגָּ֗ן יִשְׁתֹּ֥ק מָדֽוֹן׃<BR>
<A NAME="21"> </A>
<B>כא</B> פֶּחָ֣ם לְ֭גֶֽחָלִים וְעֵצִ֣ים לְאֵ֑שׁ    וְאִ֥ישׁ מדונים (מִ֝דְיָנִ֗ים) לְחַרְחַר־רִֽיב׃</P>
<A NAME="22"> </A>
<P><B>כב</B> דִּבְרֵ֣י נִ֭רְגָּן כְּמִֽתְלַהֲמִ֑ים    וְ֝הֵ֗ם יָֽרְד֥וּ חַדְרֵי־בָֽטֶן׃<BR>
<A NAME="23"> </A>
<B>כג</B> כֶּ֣סֶף סִ֭יגִים מְצֻפֶּ֣ה עַל־חָ֑רֶשׂ    שְׂפָתַ֖יִם דֹּֽלְקִ֣ים וְלֶב־רָֽע׃<BR>
<A NAME="24"> </A>
<B>כד</B> בִּ֭שְׂפָתָו יִנָּכֵ֣ר שׂוֹנֵ֑א    וּ֝בְקִרְבּ֗וֹ יָשִׁ֥ית מִרְמָֽה׃<BR>
<A NAME="25"> </A>
<B>כה</B> כִּֽי־יְחַנֵּ֣ן ק֭וֹלוֹ אַל־תַּֽאֲמֶן־בּ֑וֹ    כִּ֤י שֶׁ֖בַע תּֽוֹעֵב֣וֹת בְּלִבּֽוֹ׃<BR>
<A NAME="26"> </A>
<B>כו</B> תִּכַּסֶּ֣ה שִׂ֭נְאָה בְּמַשָּׁא֑וֹן    תִּגָּלֶ֖ה רָֽעָת֣וֹ בְקָהָֽל׃<BR>
<A NAME="27"> </A>
<B>כז</B> כֹּֽרֶה־שַּׁ֭חַת בָּ֣הּ יִפּ֑וֹל    וְג֥וֹלֵֽל אֶ֝֗בֶן אֵלָ֥יו תָּשֽׁוּב׃<BR>
<A NAME="28"> </A>
<B>כח</B> לְֽשׁוֹן־שֶׁ֭קֶר יִשְׂנָ֣א דַכָּ֑יו    וּפֶ֥ה חָ֝לָ֗ק יַֽעֲשֶׂ֥ה מִדְחֶֽה׃</P>

<HR>
<P CLASS=s>
<A HREF="c0.htm">תנ"ך</A> -
משלי - פרק
<A HREF="c2801.htm">א</A>
<A HREF="c2802.htm">ב</A>
<A HREF="c2803.htm">ג</A>
<A HREF="c2804.htm">ד</A>
<A HREF="c2805.htm">ה</A>
<A HREF="c2806.htm">ו</A>
<A HREF="c2807.htm">ז</A>
<A HREF="c2808.htm">ח</A>
<A HREF="c2809.htm">ט</A>
<A HREF="c2810.htm">י</A>
<A HREF="c2811.htm">יא</A>
<A HREF="c2812.htm">יב</A>
<A HREF="c2813.htm">יג</A>
<A HREF="c2814.htm">יד</A>
<A HREF="c2815.htm">טו</A>
<A HREF="c2816.htm">טז</A>
<A HREF="c2817.htm">יז</A>
<A HREF="c2818.htm">יח</A>
<A HREF="c2819.htm">יט</A>
<A HREF="c2820.htm">כ</A>
<A HREF="c2821.htm">כא</A>
<A HREF="c2822.htm">כב</A>
<A HREF="c2823.htm">כג</A>
<A HREF="c2824.htm">כד</A>
<A HREF="c2825.htm">כה</A>
כו
<A HREF="c2827.htm">כז</A>
<A HREF="c2828.htm">כח</A>
<A HREF="c2829.htm">כט</A>
<A HREF="c2830.htm">ל</A>
<A HREF="c2831.htm">לא</A>
</P>
<HR>
<P CLASS=m>יש לך שאלה או הערה?  <SCRIPT TYPE="text/javascript">email('c2826')</SCRIPT></P>
</BODY></HTML>
