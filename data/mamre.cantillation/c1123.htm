<!DOCTYPE HTML PUBLIC "-//W3C//DTD HTML 4.01 Transitional//EN">
<HTML LANG=HE DIR=RTL>
<HEAD>
<META HTTP-EQUIV="Content-Type" CONTENT="text/html; CHARSET=utf-8">
<!--Copyright 2012 Mechon Mamre, 12 Hayyim Vital, Jerusalem-->
<LINK REL="stylesheet" HREF="c.css" TYPE="text/css">
<TITLE>תנ"ך - ירמיהו פרק כג</TITLE>
<SCRIPT TYPE="text/javascript" SRC="um.js"></SCRIPT>
</HEAD>
<BODY>
<HR>
<P CLASS=s>
<A HREF="c0.htm">תנ"ך</A> -
ירמיהו - פרק
<A HREF="c1101.htm">א</A>
<A HREF="c1102.htm">ב</A>
<A HREF="c1103.htm">ג</A>
<A HREF="c1104.htm">ד</A>
<A HREF="c1105.htm">ה</A>
<A HREF="c1106.htm">ו</A>
<A HREF="c1107.htm">ז</A>
<A HREF="c1108.htm">ח</A>
<A HREF="c1109.htm">ט</A>
<A HREF="c1110.htm">י</A>
<A HREF="c1111.htm">יא</A>
<A HREF="c1112.htm">יב</A>
<A HREF="c1113.htm">יג</A>
<A HREF="c1114.htm">יד</A>
<A HREF="c1115.htm">טו</A>
<A HREF="c1116.htm">טז</A>
<A HREF="c1117.htm">יז</A>
<A HREF="c1118.htm">יח</A>
<A HREF="c1119.htm">יט</A>
<A HREF="c1120.htm">כ</A>
<A HREF="c1121.htm">כא</A>
<A HREF="c1122.htm">כב</A>
כג
<A HREF="c1124.htm">כד</A>
<A HREF="c1125.htm">כה</A>
<A HREF="c1126.htm">כו</A>
<A HREF="c1127.htm">כז</A>
<A HREF="c1128.htm">כח</A>
<A HREF="c1129.htm">כט</A>
<A HREF="c1130.htm">ל</A>
<A HREF="c1131.htm">לא</A>
<A HREF="c1132.htm">לב</A>
<A HREF="c1133.htm">לג</A>
<A HREF="c1134.htm">לד</A>
<A HREF="c1135.htm">לה</A>
<A HREF="c1136.htm">לו</A>
<A HREF="c1137.htm">לז</A>
<A HREF="c1138.htm">לח</A>
<A HREF="c1139.htm">לט</A>
<A HREF="c1140.htm">מ</A>
<A HREF="c1141.htm">מא</A>
<A HREF="c1142.htm">מב</A>
<A HREF="c1143.htm">מג</A>
<A HREF="c1144.htm">מד</A>
<A HREF="c1145.htm">מה</A>
<A HREF="c1146.htm">מו</A>
<A HREF="c1147.htm">מז</A>
<A HREF="c1148.htm">מח</A>
<A HREF="c1149.htm">מט</A>
<A HREF="c1150.htm">נ</A>
<A HREF="c1151.htm">נא</A>
<A HREF="c1152.htm">נב</A>
</P>
<HR>

<H1>ירמיהו פרק כג</H1>

<A NAME="1"> </A>
<P><B>א</B> ה֣וֹי רֹעִ֗ים מְאַבְּדִ֧ים וּמְפִצִ֛ים אֶת־צֹ֥אן מַרְעִיתִ֖י נְאֻם־יְהוָֽה׃ {ס}
<A NAME="2"> </A>
<B>ב</B> לָ֠כֵן כֹּֽה־אָמַ֨ר יְהוָ֜ה אֱלֹהֵ֣י יִשְׂרָאֵ֗ל עַֽל־הָרֹעִים֮ הָֽרֹעִ֣ים אֶת־עַמִּי֒ אַתֶּ֞ם הֲפִֽצֹתֶ֤ם אֶת־צֹאנִי֙ וַתַּדִּח֔וּם וְלֹ֥א פְקַדְתֶּ֖ם אֹתָ֑ם הִנְנִ֨י פֹקֵ֧ד עֲלֵיכֶ֛ם אֶת־רֹ֥עַ מַֽעַלְלֵיכֶ֖ם נְאֻם־יְהוָֽה׃
<A NAME="3"> </A>
<B>ג</B> וַֽאֲנִ֗י אֲקַבֵּץ֙ אֶת־שְׁאֵרִ֣ית צֹאנִ֔י מִכֹּל֙ הָֽאֲרָצ֔וֹת אֲשֶׁר־הִדַּ֥חְתִּי אֹתָ֖ם שָׁ֑ם וַהֲשִֽׁבֹתִ֥י אֶתְהֶ֛ן עַל־נְוֵהֶ֖ן וּפָר֥וּ וְרָבֽוּ׃
<A NAME="4"> </A>
<B>ד</B> וַהֲקִֽמֹתִ֧י עֲלֵיהֶ֛ם רֹעִ֖ים וְרָע֑וּם וְלֹא־יִֽירְא֨וּ ע֧וֹד וְלֹֽא־יֵחַ֛תּוּ וְלֹ֥א יִפָּקֵ֖דוּ נְאֻם־יְהוָֽה׃ {ס}
<A NAME="5"> </A>
<B>ה</B> הִנֵּ֨ה יָמִ֤ים בָּאִים֙ נְאֻם־יְהוָ֔ה וַהֲקִֽמֹתִ֥י לְדָוִ֖ד צֶ֣מַח צַדִּ֑יק וּמָ֤לַךְ מֶ֨לֶךְ֙ וְהִשְׂכִּ֔יל וְעָשָׂ֛ה מִשְׁפָּ֥ט וּצְדָקָ֖ה בָּאָֽרֶץ׃
<A NAME="6"> </A>
<B>ו</B> בְּיָמָיו֙ תִּוָּשַׁ֣ע יְהוּדָ֔ה וְיִשְׂרָאֵ֖ל יִשְׁכֹּ֣ן לָבֶ֑טַח וְזֶה־שְּׁמ֥וֹ אֲֽשֶׁר־יִקְרְא֖וֹ יְהוָ֥ה ׀ צִדְקֵֽנוּ׃ {פ}<BR>
<A NAME="7"> </A>
<B>ז</B> לָכֵ֛ן הִנֵּֽה־יָמִ֥ים בָּאִ֖ים נְאֻם־יְהוָ֑ה וְלֹא־יֹ֤אמְרוּ עוֹד֙ חַי־יְהוָ֔ה אֲשֶׁ֧ר הֶֽעֱלָ֛ה אֶת־בְּנֵ֥י יִשְׂרָאֵ֖ל מֵאֶ֥רֶץ מִצְרָֽיִם׃
<A NAME="8"> </A>
<B>ח</B> כִּ֣י אִם־חַי־יְהוָ֗ה אֲשֶׁ֣ר הֶֽעֱלָה֩ וַֽאֲשֶׁ֨ר הֵבִ֜יא אֶת־זֶ֨רַע בֵּ֤ית יִשְׂרָאֵל֙ מֵאֶ֣רֶץ צָפ֔וֹנָה וּמִכֹּל֙ הָֽאֲרָצ֔וֹת אֲשֶׁ֥ר הִדַּחְתִּ֖ים שָׁ֑ם וְיָֽשְׁב֖וּ עַל־אַדְמָתָֽם׃ {פ}<BR>
<A NAME="9"> </A>
<B>ט</B> לַנְּבִאִ֞ים נִשְׁבַּ֧ר לִבִּ֣י בְקִרְבִּ֗י רָֽחֲפוּ֙ כָּל־עַצְמוֹתַ֔י הָיִ֨יתִי֙ כְּאִ֣ישׁ שִׁכּ֔וֹר וּכְגֶ֖בֶר עֲבָ֣רוֹ יָ֑יִן מִפְּנֵ֣י יְהוָ֔ה וּמִפְּנֵ֖י דִּבְרֵ֥י קָדְשֽׁוֹ׃
<A NAME="10"> </A>
<B>י</B> כִּ֤י מְנָֽאֲפִים֙ מָֽלְאָ֣ה הָאָ֔רֶץ כִּֽי־מִפְּנֵ֤י אָלָה֙ אָֽבְלָ֣ה הָאָ֔רֶץ יָֽבְשׁ֖וּ נְא֣וֹת מִדְבָּ֑ר וַתְּהִ֤י מְרֽוּצָתָם֙ רָעָ֔ה וּגְבֽוּרָתָ֖ם לֹא־כֵֽן׃
<A NAME="11"> </A>
<B>יא</B> כִּֽי־גַם־נָבִ֥יא גַם־כֹּהֵ֖ן חָנֵ֑פוּ גַּם־בְּבֵיתִ֛י מָצָ֥אתִי רָֽעָתָ֖ם נְאֻם־יְהוָֽה׃
<A NAME="12"> </A>
<B>יב</B> לָכֵן֩ יִֽהְיֶ֨ה דַרְכָּ֜ם לָהֶ֗ם כַּֽחֲלַקְלַקּוֹת֙ בָּֽאֲפֵלָ֔ה יִדַּ֖חוּ וְנָ֣פְלוּ בָ֑הּ כִּֽי־אָבִ֨יא עֲלֵיהֶ֥ם רָעָ֛ה שְׁנַ֥ת פְּקֻדָּתָ֖ם נְאֻם־יְהוָֽה׃
<A NAME="13"> </A>
<B>יג</B> וּבִנְבִיאֵ֥י שֹֽׁמְר֖וֹן רָאִ֣יתִי תִפְלָ֑ה הִנַּבְּא֣וּ בַבַּ֔עַל וַיַּתְע֥וּ אֶת־עַמִּ֖י אֶת־יִשְׂרָאֵֽל׃
<A NAME="14"> </A>
<B>יד</B> וּבִנְבִאֵ֨י יְרֽוּשָׁלִַ֜ם רָאִ֣יתִי שַֽׁעֲרוּרָ֗ה נָא֞וֹף וְהָלֹ֤ךְ בַּשֶּׁ֨קֶר֙ וְחִזְּקוּ֙ יְדֵ֣י מְרֵעִ֔ים לְבִ֨לְתִּי־שָׁ֔בוּ אִ֖ישׁ מֵרָֽעָת֑וֹ הָֽיוּ־לִ֤י כֻלָּם֙ כִּסְדֹ֔ם וְיֹֽשְׁבֶ֖יהָ כַּֽעֲמֹרָֽה׃ {פ}<BR>
<A NAME="15"> </A>
<B>טו</B> לָכֵ֞ן כֹּֽה־אָמַ֨ר יְהוָ֤ה צְבָאוֹת֙ עַל־הַנְּבִאִ֔ים הִנְנִ֨י מַֽאֲכִ֤יל אוֹתָם֙ לַֽעֲנָ֔ה וְהִשְׁקִתִ֖ים מֵי־רֹ֑אשׁ כִּ֗י מֵאֵת֙ נְבִיאֵ֣י יְרֽוּשָׁלִַ֔ם יָֽצְאָ֥ה חֲנֻפָּ֖ה לְכָל־הָאָֽרֶץ׃ {פ}<BR>
<A NAME="16"> </A>
<B>טז</B> כֹּֽה־אָמַ֞ר יְהוָ֣ה צְבָא֗וֹת אַֽל־תִּשְׁמְע֞וּ עַל־דִּבְרֵ֤י הַנְּבִאִים֙ הַנִּבְּאִ֣ים לָכֶ֔ם מַהְבִּלִ֥ים הֵ֖מָּה אֶתְכֶ֑ם חֲז֤וֹן לִבָּם֙ יְדַבֵּ֔רוּ לֹ֖א מִפִּ֥י יְהוָֽה׃
<A NAME="17"> </A>
<B>יז</B> אֹֽמְרִ֤ים אָמוֹר֙ לִֽמְנַאֲצַ֔י דִּבֶּ֣ר יְהוָ֔ה שָׁל֖וֹם יִֽהְיֶ֣ה לָכֶ֑ם וְ֠כֹל הֹלֵ֞ךְ בִּשְׁרִר֤וּת לִבּוֹ֙ אָֽמְר֔וּ לֹֽא־תָב֥וֹא עֲלֵיכֶ֖ם רָעָֽה׃
<A NAME="18"> </A>
<B>יח</B> כִּ֣י מִ֤י עָמַד֙ בְּס֣וֹד יְהוָ֔ה וְיֵ֖רֶא וְיִשְׁמַ֣ע אֶת־דְּבָר֑וֹ מִֽי־הִקְשִׁ֥יב דברי (דְּבָר֖וֹ) וַיִּשְׁמָֽע׃ {ס}
<A NAME="19"> </A>
<B>יט</B> הִנֵּ֣ה ׀ סַֽעֲרַ֣ת יְהוָ֗ה חֵמָה֙ יָֽצְאָ֔ה וְסַ֖עַר מִתְחוֹלֵ֑ל עַ֛ל רֹ֥אשׁ רְשָׁעִ֖ים יָחֽוּל׃
<A NAME="20"> </A>
<B>כ</B> לֹ֤א יָשׁוּב֙ אַף־יְהוָ֔ה עַד־עֲשֹׂת֥וֹ וְעַד־הֲקִימ֖וֹ מְזִמּ֣וֹת לִבּ֑וֹ בְּאַֽחֲרִית֙ הַיָּמִ֔ים תִּתְבּ֥וֹנְנוּ בָ֖הּ בִּינָֽה׃
<A NAME="21"> </A>
<B>כא</B> לֹֽא־שָׁלַ֥חְתִּי אֶת־הַנְּבִאִ֖ים וְהֵ֣ם רָ֑צוּ לֹֽא־דִבַּ֥רְתִּי אֲלֵיהֶ֖ם וְהֵ֥ם נִבָּֽאוּ׃
<A NAME="22"> </A>
<B>כב</B> וְאִם־עָֽמְד֖וּ בְּסוֹדִ֑י וְיַשְׁמִ֤עוּ דְבָרַי֙ אֶת־עַמִּ֔י וִֽישִׁבוּם֙ מִדַּרְכָּ֣ם הָרָ֔ע וּמֵרֹ֖עַ מַֽעַלְלֵיהֶֽם׃ {ס}
<A NAME="23"> </A>
<B>כג</B> הַֽאֱלֹהֵ֧י מִקָּרֹ֛ב אָ֖נִי נְאֻם־יְהוָ֑ה וְלֹ֥א אֱלֹהֵ֖י מֵֽרָחֹֽק׃
<A NAME="24"> </A>
<B>כד</B> אִם־יִסָּתֵ֨ר אִ֧ישׁ בַּמִּסְתָּרִ֛ים וַֽאֲנִ֥י לֹֽא־אֶרְאֶ֖נּוּ נְאֻם־יְהוָ֑ה הֲל֨וֹא אֶת־הַשָּׁמַ֧יִם וְאֶת־הָאָ֛רֶץ אֲנִ֥י מָלֵ֖א נְאֻם־יְהוָֽה׃
<A NAME="25"> </A>
<B>כה</B> שָׁמַ֗עְתִּי אֵ֤ת אֲשֶׁר־אָֽמְרוּ֙ הַנְּבִאִ֔ים הַֽנִּבְּאִ֥ים בִּשְׁמִ֛י שֶׁ֖קֶר לֵאמֹ֑ר חָלַ֖מְתִּי חָלָֽמְתִּי׃
<A NAME="26"> </A>
<B>כו</B> עַד־מָתַ֗י הֲיֵ֛שׁ בְּלֵ֥ב הַנְּבִאִ֖ים נִבְּאֵ֣י הַשָּׁ֑קֶר וּנְבִיאֵ֖י תַּרְמִ֥ת לִבָּֽם׃
<A NAME="27"> </A>
<B>כז</B> הַחֹֽשְׁבִ֗ים לְהַשְׁכִּ֤יחַ אֶת־עַמִּי֙ שְׁמִ֔י בַּחֲל֣וֹמֹתָ֔ם אֲשֶׁ֥ר יְסַפְּר֖וּ אִ֣ישׁ לְרֵעֵ֑הוּ כַּֽאֲשֶׁ֨ר שָֽׁכְח֧וּ אֲבוֹתָ֛ם אֶת־שְׁמִ֖י בַּבָּֽעַל׃
<A NAME="28"> </A>
<B>כח</B> הַנָּבִ֞יא אֲשֶׁר־אִתּ֤וֹ חֲלוֹם֙ יְסַפֵּ֣ר חֲל֔וֹם וַֽאֲשֶׁ֤ר דְּבָרִי֙ אִתּ֔וֹ יְדַבֵּ֥ר דְּבָרִ֖י אֱמֶ֑ת מַה־לַתֶּ֥בֶן אֶת־הַבָּ֖ר נְאֻם־יְהוָֽה׃
<A NAME="29"> </A>
<B>כט</B> הֲל֨וֹא כֹ֧ה דְבָרִ֛י כָּאֵ֖שׁ נְאֻם־יְהוָ֑ה וּכְפַטִּ֖ישׁ יְפֹ֥צֵֽץ סָֽלַע׃ {ס}
<A NAME="30"> </A>
<B>ל</B> לָכֵ֛ן הִנְנִ֥י עַל־הַנְּבִאִ֖ים נְאֻם־יְהוָ֑ה מְגַנְּבֵ֣י דְבָרַ֔י אִ֖ישׁ מֵאֵ֥ת רֵעֵֽהוּ׃
<A NAME="31"> </A>
<B>לא</B> הִנְנִ֥י עַל־הַנְּבִיאִ֖ם נְאֻם־יְהוָ֑ה הַלֹּֽקְחִ֣ים לְשׁוֹנָ֔ם וַֽיִּנְאֲמ֖וּ נְאֻֽם׃
<A NAME="32"> </A>
<B>לב</B> הִ֠נְנִי עַֽל־נִבְּאֵ֞י חֲלֹמ֥וֹת שֶׁ֨קֶר֙ נְאֻם־יְהוָ֔ה וַֽיְסַפְּרוּם֙ וַיַּתְע֣וּ אֶת־עַמִּ֔י בְּשִׁקְרֵיהֶ֖ם וּבְפַֽחֲזוּתָ֑ם וְאָֽנֹכִ֨י לֹֽא־שְׁלַחְתִּ֜ים וְלֹ֣א צִוִּיתִ֗ים וְהוֹעֵ֛יל לֹֽא־יוֹעִ֥ילוּ לָֽעָם־הַזֶּ֖ה נְאֻם־יְהוָֽה׃
<A NAME="33"> </A>
<B>לג</B> וְכִֽי־יִשְׁאָלְךָ֩ הָעָ֨ם הַזֶּ֜ה אֽוֹ־הַנָּבִ֤יא אֽוֹ־כֹהֵן֙ לֵאמֹ֔ר מַה־מַּשָּׂ֖א יְהוָ֑ה וְאָֽמַרְתָּ֤ אֲלֵיהֶם֙ אֶת־מַה־מַּשָּׂ֔א וְנָֽטַשְׁתִּ֥י אֶתְכֶ֖ם נְאֻם־יְהוָֽה׃
<A NAME="34"> </A>
<B>לד</B> וְהַנָּבִ֤יא וְהַכֹּהֵן֙ וְהָעָ֔ם אֲשֶׁ֥ר יֹאמַ֖ר מַשָּׂ֣א יְהוָ֑ה וּפָֽקַדְתִּ֛י עַל־הָאִ֥ישׁ הַה֖וּא וְעַל־בֵּיתֽוֹ׃
<A NAME="35"> </A>
<B>לה</B> כֹּ֥ה תֹֽאמְר֛וּ אִ֥ישׁ עַל־רֵעֵ֖הוּ וְאִ֣ישׁ אֶל־אָחִ֑יו מֶֽה־עָנָ֣ה יְהוָ֔ה וּמַה־דִּבֶּ֖ר יְהוָֽה׃
<A NAME="36"> </A>
<B>לו</B> וּמַשָּׂ֥א יְהוָ֖ה לֹ֣א תִזְכְּרוּ־ע֑וֹד כִּ֣י הַמַּשָּׂ֗א יִֽהְיֶה֙ לְאִ֣ישׁ דְּבָר֔וֹ וַֽהֲפַכְתֶּ֗ם אֶת־דִּבְרֵי֙ אֱלֹהִ֣ים חַיִּ֔ים יְהוָ֥ה צְבָא֖וֹת אֱלֹהֵֽינוּ׃
<A NAME="37"> </A>
<B>לז</B> כֹּ֥ה תֹאמַ֖ר אֶל־הַנָּבִ֑יא מֶֽה־עָנָ֣ךְ יְהוָ֔ה וּמַה־דִּבֶּ֖ר יְהוָֽה׃
<A NAME="38"> </A>
<B>לח</B> וְאִם־מַשָּׂ֣א יְהוָה֮ תֹּאמֵרוּ֒ לָכֵ֗ן כֹּ֚ה אָמַ֣ר יְהוָ֔ה יַ֧עַן אֲמָרְכֶ֛ם אֶת־הַדָּבָ֥ר הַזֶּ֖ה מַשָּׂ֣א יְהוָ֑ה וָֽאֶשְׁלַ֤ח אֲלֵיכֶם֙ לֵאמֹ֔ר לֹ֥א תֹֽאמְר֖וּ מַשָּׂ֥א יְהוָֽה׃
<A NAME="39"> </A>
<B>לט</B> לָכֵ֣ן הִנְנִ֔י וְנָשִׁ֥יתִי אֶתְכֶ֖ם נָשֹׁ֑א וְנָֽטַשְׁתִּ֣י אֶתְכֶ֗ם וְאֶת־הָעִיר֙ אֲשֶׁ֨ר נָתַ֧תִּי לָכֶ֛ם וְלַאֲבֽוֹתֵיכֶ֖ם מֵעַ֥ל פָּנָֽי׃
<A NAME="40"> </A>
<B>מ</B> וְנָֽתַתִּ֥י עֲלֵיכֶ֖ם חֶרְפַּ֣ת עוֹלָ֑ם וּכְלִמּ֣וּת עוֹלָ֔ם אֲשֶׁ֖ר לֹ֥א תִשָּׁכֵֽחַ׃ {פ}</P>

<HR>
<P CLASS=s>
<A HREF="c0.htm">תנ"ך</A> -
ירמיהו - פרק
<A HREF="c1101.htm">א</A>
<A HREF="c1102.htm">ב</A>
<A HREF="c1103.htm">ג</A>
<A HREF="c1104.htm">ד</A>
<A HREF="c1105.htm">ה</A>
<A HREF="c1106.htm">ו</A>
<A HREF="c1107.htm">ז</A>
<A HREF="c1108.htm">ח</A>
<A HREF="c1109.htm">ט</A>
<A HREF="c1110.htm">י</A>
<A HREF="c1111.htm">יא</A>
<A HREF="c1112.htm">יב</A>
<A HREF="c1113.htm">יג</A>
<A HREF="c1114.htm">יד</A>
<A HREF="c1115.htm">טו</A>
<A HREF="c1116.htm">טז</A>
<A HREF="c1117.htm">יז</A>
<A HREF="c1118.htm">יח</A>
<A HREF="c1119.htm">יט</A>
<A HREF="c1120.htm">כ</A>
<A HREF="c1121.htm">כא</A>
<A HREF="c1122.htm">כב</A>
כג
<A HREF="c1124.htm">כד</A>
<A HREF="c1125.htm">כה</A>
<A HREF="c1126.htm">כו</A>
<A HREF="c1127.htm">כז</A>
<A HREF="c1128.htm">כח</A>
<A HREF="c1129.htm">כט</A>
<A HREF="c1130.htm">ל</A>
<A HREF="c1131.htm">לא</A>
<A HREF="c1132.htm">לב</A>
<A HREF="c1133.htm">לג</A>
<A HREF="c1134.htm">לד</A>
<A HREF="c1135.htm">לה</A>
<A HREF="c1136.htm">לו</A>
<A HREF="c1137.htm">לז</A>
<A HREF="c1138.htm">לח</A>
<A HREF="c1139.htm">לט</A>
<A HREF="c1140.htm">מ</A>
<A HREF="c1141.htm">מא</A>
<A HREF="c1142.htm">מב</A>
<A HREF="c1143.htm">מג</A>
<A HREF="c1144.htm">מד</A>
<A HREF="c1145.htm">מה</A>
<A HREF="c1146.htm">מו</A>
<A HREF="c1147.htm">מז</A>
<A HREF="c1148.htm">מח</A>
<A HREF="c1149.htm">מט</A>
<A HREF="c1150.htm">נ</A>
<A HREF="c1151.htm">נא</A>
<A HREF="c1152.htm">נב</A>
</P>
<HR>
<P CLASS=m>יש לך שאלה או הערה?  <SCRIPT TYPE="text/javascript">email('c1123')</SCRIPT></P>
</BODY></HTML>
