<!DOCTYPE HTML PUBLIC "-//W3C//DTD HTML 4.01 Transitional//EN">
<HTML LANG=HE DIR=RTL>
<HEAD>
<META HTTP-EQUIV="Content-Type" CONTENT="text/html; CHARSET=utf-8">
<!--Copyright 2012 Mechon Mamre, 12 Hayyim Vital, Jerusalem-->
<LINK REL="stylesheet" HREF="cs.css" TYPE="text/css">
<TITLE>תנ"ך - משלי פרק טו</TITLE>
<SCRIPT TYPE="text/javascript" SRC="um.js"></SCRIPT>
</HEAD>
<BODY>
<HR>
<P CLASS=s>
<A HREF="c0.htm">תנ"ך</A> -
משלי - פרק
<A HREF="c2801.htm">א</A>
<A HREF="c2802.htm">ב</A>
<A HREF="c2803.htm">ג</A>
<A HREF="c2804.htm">ד</A>
<A HREF="c2805.htm">ה</A>
<A HREF="c2806.htm">ו</A>
<A HREF="c2807.htm">ז</A>
<A HREF="c2808.htm">ח</A>
<A HREF="c2809.htm">ט</A>
<A HREF="c2810.htm">י</A>
<A HREF="c2811.htm">יא</A>
<A HREF="c2812.htm">יב</A>
<A HREF="c2813.htm">יג</A>
<A HREF="c2814.htm">יד</A>
טו
<A HREF="c2816.htm">טז</A>
<A HREF="c2817.htm">יז</A>
<A HREF="c2818.htm">יח</A>
<A HREF="c2819.htm">יט</A>
<A HREF="c2820.htm">כ</A>
<A HREF="c2821.htm">כא</A>
<A HREF="c2822.htm">כב</A>
<A HREF="c2823.htm">כג</A>
<A HREF="c2824.htm">כד</A>
<A HREF="c2825.htm">כה</A>
<A HREF="c2826.htm">כו</A>
<A HREF="c2827.htm">כז</A>
<A HREF="c2828.htm">כח</A>
<A HREF="c2829.htm">כט</A>
<A HREF="c2830.htm">ל</A>
<A HREF="c2831.htm">לא</A>
</P>
<HR>

<H1>משלי פרק טו</H1>

<A NAME="1"> </A>
<P><B>א</B> מַֽעֲנֶה־רַּ֭ךְ יָשִׁ֣יב חֵמָ֑ה    וּדְבַר־עֶ֝֗צֶב יַֽעֲלֶה־אָֽף׃<BR>
<A NAME="2"> </A>
<B>ב</B> לְשׁ֣וֹן חֲ֭כָמִים תֵּיטִ֣יב דָּ֑עַת    וּפִ֥י כְ֝סִילִ֗ים יַבִּ֥יעַ אִוֶּֽלֶת׃<BR>
<A NAME="3"> </A>
<B>ג</B> בְּֽכָל־מָ֭קוֹם עֵינֵ֣י יְהוָ֑ה    צֹ֝פ֗וֹת רָעִ֥ים וְטוֹבִֽים׃<BR>
<A NAME="4"> </A>
<B>ד</B> מַרְפֵּ֣א לָ֭שׁוֹן עֵ֣ץ חַיִּ֑ים    וְסֶ֥לֶף בָּ֝֗הּ שֶׁ֣בֶר בְּרֽוּחַ׃<BR>
<A NAME="5"> </A>
<B>ה</B> אֱוִ֗יל יִ֭נְאַץ מוּסַ֣ר אָבִ֑יו    וְשֹׁמֵ֖ר תּוֹכַ֣חַת יַעְרִֽים׃<BR>
<A NAME="6"> </A>
<B>ו</B> בֵּ֣ית צַ֭דִּיק חֹ֣סֶן רָ֑ב    וּבִתְבוּאַ֖ת רָשָׁ֣ע נֶעְכָּֽרֶת׃<BR>
<A NAME="7"> </A>
<B>ז</B> שִׂפְתֵ֣י חֲ֭כָמִים יְזָ֣רוּ דָ֑עַת    וְלֵ֖ב כְּסִילִ֣ים לֹא־כֵֽן׃<BR>
<A NAME="8"> </A>
<B>ח</B> זֶ֣בַח רְ֭שָׁעִים תּֽוֹעֲבַ֣ת יְהוָ֑ה    וּתְפִלַּ֖ת יְשָׁרִ֣ים רְצוֹנֽוֹ׃<BR>
<A NAME="9"> </A>
<B>ט</B> תּֽוֹעֲבַ֣ת יְ֭הוָה דֶּ֣רֶךְ רָשָׁ֑ע    וּמְרַדֵּ֖ף צְדָקָ֣ה יֶֽאֱהָֽב׃<BR>
<A NAME="10"> </A>
<B>י</B> מוּסָ֣ר רָ֭ע לְעֹזֵ֣ב אֹ֑רַח    שׂוֹנֵ֖א תוֹכַ֣חַת יָמֽוּת׃<BR>
<A NAME="11"> </A>
<B>יא</B> שְׁא֣וֹל וַֽ֭אֲבַדּוֹן נֶ֣גֶד יְהוָ֑ה    אַ֝֗ף כִּֽי־לִבּ֥וֹת בְּֽנֵי־אָדָֽם׃<BR>
<A NAME="12"> </A>
<B>יב</B> לֹ֣א יֶֽאֱהַב־לֵ֭ץ הוֹכֵ֣חַֽ ל֑וֹ    אֶל־חֲ֝כָמִ֗ים לֹ֣א יֵלֵֽךְ׃<BR>
<A NAME="13"> </A>
<B>יג</B> לֵ֣ב שָׂ֭מֵחַ יֵיטִ֣ב פָּנִ֑ים    וּבְעַצְּבַת־לֵ֝֗ב ר֣וּחַ נְכֵאָֽה׃<BR>
<A NAME="14"> </A>
<B>יד</B> לֵ֣ב נָ֭בוֹן יְבַקֶּשׁ־דָּ֑עַת    ופני (וּפִ֥י) כְ֝סִילִ֗ים יִרְעֶ֥ה אִוֶּֽלֶת׃<BR>
<A NAME="15"> </A>
<B>טו</B> כָּל־יְמֵ֣י עָנִ֣י רָעִ֑ים    וְטֽוֹב־לֵ֝֗ב מִשְׁתֶּ֥ה תָמִֽיד׃<BR>
<A NAME="16"> </A>
<B>טז</B> טוֹב־מְ֭עַט בְּיִרְאַ֣ת יְהוָ֑ה    מֵֽאוֹצָ֥ר רָ֝֗ב וּמְה֥וּמָה בֽוֹ׃<BR>
<A NAME="17"> </A>
<B>יז</B> ט֤וֹב אֲרֻחַ֣ת יָ֭רָק וְאַֽהֲבָה־שָׁ֑ם    מִשּׁ֥וֹר אָ֝ב֗וּס וְשִׂנְאָה־בֽוֹ׃<BR>
<A NAME="18"> </A>
<B>יח</B> אִ֣ישׁ חֵ֭מָה יְגָרֶ֣ה מָד֑וֹן    וְאֶ֥רֶךְ אַ֝פַּ֗יִם יַשְׁקִ֥יט רִֽיב׃<BR>
<A NAME="19"> </A>
<B>יט</B> דֶּ֣רֶךְ עָ֭צֵל כִּמְשֻׂ֣כַת חָ֑דֶק    וְאֹ֖רַח יְשָׁרִ֣ים סְלֻלָֽה׃<BR>
<A NAME="20"> </A>
<B>כ</B> בֵּ֣ן חָ֭כָם יְשַׂמַּח־אָ֑ב    וּכְסִ֥יל אָ֝דָ֗ם בּוֹזֶ֥ה אִמּֽוֹ׃<BR>
<A NAME="21"> </A>
<B>כא</B> אִ֭וֶּלֶת שִׂמְחָ֣ה לַֽחֲסַר־לֵ֑ב    וְאִ֥ישׁ תְּ֝בוּנָ֗ה יְיַשֶּׁר־לָֽכֶת׃<BR>
<A NAME="22"> </A>
<B>כב</B> הָפֵ֣ר מַֽ֭חֲשָׁבוֹת בְּאֵ֣ין ס֑וֹד    וּבְרֹ֖ב יֽוֹעֲצִ֣ים תָּקֽוּם׃<BR>
<A NAME="23"> </A>
<B>כג</B> שִׂמְחָ֣ה לָ֭אִישׁ בְּמַֽעֲנֵה־פִ֑יו    וְדָבָ֖ר בְּעִתּ֣וֹ מַה־טּֽוֹב׃<BR>
<A NAME="24"> </A>
<B>כד</B> אֹ֣רַח חַ֭יִּים לְמַ֣עְלָה לְמַשְׂכִּ֑יל    לְמַ֥עַן ס֝֗וּר מִשְּׁא֥וֹל מָֽטָּה׃<BR>
<A NAME="25"> </A>
<B>כה</B> בֵּ֣ית גֵּ֭אִים יִסַּ֥ח ׀ יְהוָ֑ה    וְ֝יַצֵּ֗ב גְּב֣וּל אַלְמָנָֽה׃<BR>
<A NAME="26"> </A>
<B>כו</B> תּֽוֹעֲבַ֣ת יְ֭הוָה מַחְשְׁב֣וֹת רָ֑ע    וּ֝טְהֹרִ֗ים אִמְרֵי־נֹֽעַם׃<BR>
<A NAME="27"> </A>
<B>כז</B> עֹכֵ֣ר בֵּ֭יתוֹ בּוֹצֵ֣עַ בָּ֑צַע    וְשׂוֹנֵ֖א מַתָּנֹ֣ת יִֽחְיֶֽה׃<BR>
<A NAME="28"> </A>
<B>כח</B> לֵ֣ב צַ֭דִּיק יֶהְגֶּ֣ה לַֽעֲנ֑וֹת    וּפִ֥י רְ֝שָׁעִ֗ים יַבִּ֥יעַ רָעֽוֹת׃<BR>
<A NAME="29"> </A>
<B>כט</B> רָח֣וֹק יְ֭הוָה מֵֽרְשָׁעִ֑ים    וּתְפִלַּ֖ת צַדִּיקִ֣ים יִשְׁמָֽע׃<BR>
<A NAME="30"> </A>
<B>ל</B> מְֽאוֹר־עֵ֭ינַיִם יְשַׂמַּֽח־לֵ֑ב    שְׁמוּעָ֥ה ט֝וֹבָ֗ה תְּדַשֶּׁן־עָֽצֶם׃<BR>
<A NAME="31"> </A>
<B>לא</B> אֹ֗זֶן שֹׁ֭מַעַת תּוֹכַ֣חַת חַיִּ֑ים    בְּקֶ֖רֶב חֲכָמִ֣ים תָּלִֽין׃<BR>
<A NAME="32"> </A>
<B>לב</B> פּוֹרֵ֣עַ מ֭וּסָר מוֹאֵ֣ס נַפְשׁ֑וֹ    וְשׁוֹמֵ֥עַ תּ֝וֹכַ֗חַת ק֣וֹנֶה לֵּֽב׃<BR>
<A NAME="33"> </A>
<B>לג</B> יִרְאַ֣ת יְ֭הוָה מוּסַ֣ר חָכְמָ֑ה    וְלִפְנֵ֖י כָב֣וֹד עֲנָוָֽה׃</P>

<HR>
<P CLASS=s>
<A HREF="c0.htm">תנ"ך</A> -
משלי - פרק
<A HREF="c2801.htm">א</A>
<A HREF="c2802.htm">ב</A>
<A HREF="c2803.htm">ג</A>
<A HREF="c2804.htm">ד</A>
<A HREF="c2805.htm">ה</A>
<A HREF="c2806.htm">ו</A>
<A HREF="c2807.htm">ז</A>
<A HREF="c2808.htm">ח</A>
<A HREF="c2809.htm">ט</A>
<A HREF="c2810.htm">י</A>
<A HREF="c2811.htm">יא</A>
<A HREF="c2812.htm">יב</A>
<A HREF="c2813.htm">יג</A>
<A HREF="c2814.htm">יד</A>
טו
<A HREF="c2816.htm">טז</A>
<A HREF="c2817.htm">יז</A>
<A HREF="c2818.htm">יח</A>
<A HREF="c2819.htm">יט</A>
<A HREF="c2820.htm">כ</A>
<A HREF="c2821.htm">כא</A>
<A HREF="c2822.htm">כב</A>
<A HREF="c2823.htm">כג</A>
<A HREF="c2824.htm">כד</A>
<A HREF="c2825.htm">כה</A>
<A HREF="c2826.htm">כו</A>
<A HREF="c2827.htm">כז</A>
<A HREF="c2828.htm">כח</A>
<A HREF="c2829.htm">כט</A>
<A HREF="c2830.htm">ל</A>
<A HREF="c2831.htm">לא</A>
</P>
<HR>
<P CLASS=m>יש לך שאלה או הערה?  <SCRIPT TYPE="text/javascript">email('c2815')</SCRIPT></P>
</BODY></HTML>
