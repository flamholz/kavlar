<!DOCTYPE HTML PUBLIC "-//W3C//DTD HTML 4.01 Transitional//EN">
<HTML LANG=HE DIR=RTL>
<HEAD>
<META HTTP-EQUIV="Content-Type" CONTENT="text/html; CHARSET=utf-8">
<!--Copyright 2012 Mechon Mamre, 12 Hayyim Vital, Jerusalem-->
<LINK REL="stylesheet" HREF="cs.css" TYPE="text/css">
<TITLE>תנ"ך - משלי פרק כה</TITLE>
<SCRIPT TYPE="text/javascript" SRC="um.js"></SCRIPT>
</HEAD>
<BODY>
<HR>
<P CLASS=s>
<A HREF="c0.htm">תנ"ך</A> -
משלי - פרק
<A HREF="c2801.htm">א</A>
<A HREF="c2802.htm">ב</A>
<A HREF="c2803.htm">ג</A>
<A HREF="c2804.htm">ד</A>
<A HREF="c2805.htm">ה</A>
<A HREF="c2806.htm">ו</A>
<A HREF="c2807.htm">ז</A>
<A HREF="c2808.htm">ח</A>
<A HREF="c2809.htm">ט</A>
<A HREF="c2810.htm">י</A>
<A HREF="c2811.htm">יא</A>
<A HREF="c2812.htm">יב</A>
<A HREF="c2813.htm">יג</A>
<A HREF="c2814.htm">יד</A>
<A HREF="c2815.htm">טו</A>
<A HREF="c2816.htm">טז</A>
<A HREF="c2817.htm">יז</A>
<A HREF="c2818.htm">יח</A>
<A HREF="c2819.htm">יט</A>
<A HREF="c2820.htm">כ</A>
<A HREF="c2821.htm">כא</A>
<A HREF="c2822.htm">כב</A>
<A HREF="c2823.htm">כג</A>
<A HREF="c2824.htm">כד</A>
כה
<A HREF="c2826.htm">כו</A>
<A HREF="c2827.htm">כז</A>
<A HREF="c2828.htm">כח</A>
<A HREF="c2829.htm">כט</A>
<A HREF="c2830.htm">ל</A>
<A HREF="c2831.htm">לא</A>
</P>
<HR>

<H1>משלי פרק כה</H1>

<A NAME="1"> </A>
<P><B>א</B> גַּם־אֵ֭לֶּה מִשְׁלֵ֣י שְׁלֹמֹ֑ה    אֲשֶׁ֥ר הֶ֝עְתִּ֗יקוּ אַנְשֵׁ֤י ׀ חִזְקִיָּ֬ה מֶֽלֶךְ־יְהוּדָֽה׃<BR>
<A NAME="2"> </A>
<B>ב</B> כְּבֹ֣ד אֱ֭לֹהִים הַסְתֵּ֣ר דָּבָ֑ר    וּכְבֹ֥ד מְ֝לָכִ֗ים חֲקֹ֣ר דָּבָֽר׃<BR>
<A NAME="3"> </A>
<B>ג</B> שָׁמַ֣יִם לָ֭רוּם וָאָ֣רֶץ לָעֹ֑מֶק    וְלֵ֥ב מְ֝לָכִ֗ים אֵ֣ין חֵֽקֶר׃<BR>
<A NAME="4"> </A>
<B>ד</B> הָג֣וֹ סִיגִ֣ים מִכָּ֑סֶף    וַיֵּצֵ֖א לַצֹּרֵ֣ף כֶּֽלִי׃<BR>
<A NAME="5"> </A>
<B>ה</B> הָג֣וֹ רָ֭שָׁע לִפְנֵי־מֶ֑לֶךְ    וְיִכּ֖וֹן בַּצֶּ֣דֶק כִּסְאֽוֹ׃<BR>
<A NAME="6"> </A>
<B>ו</B> אַל־תִּתְהַדַּ֥ר לִפְנֵי־מֶ֑לֶךְ    וּבִמְק֥וֹם גְּ֝דֹלִ֗ים אַֽל־תַּעֲמֹֽד׃<BR>
<A NAME="7"> </A>
<B>ז</B> כִּ֤י ט֥וֹב אֲמָר־לְךָ֗ עֲֽלֵ֫ה הֵ֥נָּה    מֵ֭הַשְׁפִּ֣ילְךָ לִפְנֵ֣י נָדִ֑יב אֲשֶׁ֖ר רָא֣וּ עֵינֶֽיךָ׃<BR>
<A NAME="8"> </A>
<B>ח</B> אַל־תֵּצֵ֥א לָרִ֗ב מַ֫הֵ֥ר    פֶּ֣ן מַה־תַּֽ֭עֲשֶׂה בְּאַֽחֲרִיתָ֑הּ בְּהַכְלִ֖ים אֹֽתְךָ֣ רֵעֶֽךָ׃<BR>
<A NAME="9"> </A>
<B>ט</B> רִֽ֭יבְךָ רִ֣יב אֶת־רֵעֶ֑ךָ    וְס֖וֹד אַחֵ֣ר אַל־תְּגָֽל׃<BR>
<A NAME="10"> </A>
<B>י</B> פֶּֽן־יְחַסֶּדְךָ֥ שֹׁמֵ֑עַ    וְ֝דִבָּֽתְךָ֗ לֹ֣א תָשֽׁוּב׃<BR>
<A NAME="11"> </A>
<B>יא</B> תַּפּוּחֵ֣י זָ֭הָב בְּמַשְׂכִּיּ֥וֹת כָּ֑סֶף    דָּ֝בָ֗ר דָּבֻ֥ר עַל־אָפְנָֽיו׃<BR>
<A NAME="12"> </A>
<B>יב</B> נֶ֣זֶם זָ֭הָב וַֽחֲלִי־כָ֑תֶם    מוֹכִ֥יחַ חָ֝כָ֗ם עַל־אֹ֥זֶן שֹׁמָֽעַת׃<BR>
<A NAME="13"> </A>
<B>יג</B> כְּצִנַּת־שֶׁ֨לֶג ׀ בְּי֬וֹם קָצִ֗יר צִ֣יר נֶֽ֭אֱמָן לְשֹֽׁלְחָ֑יו    וְנֶ֖פֶשׁ אֲדֹנָ֣יו יָשִֽׁיב׃</P>
<A NAME="14"> </A>
<P><B>יד</B> נְשִׂיאִ֣ים וְ֭רוּחַ וְגֶ֣שֶׁם אָ֑יִן    אִ֥ישׁ מִ֝תְהַלֵּ֗ל בְּמַתַּת־שָֽׁקֶר׃<BR>
<A NAME="15"> </A>
<B>טו</B> בְּאֹ֣רֶךְ אַ֭פַּיִם יְפֻתֶּ֣ה קָצִ֑ין    וְלָשׁ֥וֹן רַ֝כָּ֗ה תִּשְׁבָּר־גָּֽרֶם׃<BR>
<A NAME="16"> </A>
<B>טז</B> דְּבַ֣שׁ מָ֭צָאתָ אֱכֹ֣ל דַּיֶּ֑ךָּ    פֶּן־תִּ֝שְׂבָּעֶ֗נּוּ וַֽהֲקֵאתֽוֹ׃<BR>
<A NAME="17"> </A>
<B>יז</B> הֹקַ֣ר רַ֭גְלְךָ מִבֵּ֣ית רֵעֶ֑ךָ    פֶּן־יִ֝שְׂבָּֽעֲךָ֗ וּשְׂנֵאֶֽךָ׃<BR>
<A NAME="18"> </A>
<B>יח</B> מֵפִ֣יץ וְ֭חֶרֶב וְחֵ֣ץ שָׁנ֑וּן    אִ֥ישׁ עֹנֶ֥ה בְ֝רֵעֵ֗הוּ עֵ֣ד שָֽׁקֶר׃<BR>
<A NAME="19"> </A>
<B>יט</B> שֵׁ֣ן רֹ֭עָה וְרֶ֣גֶל מוּעָ֑דֶת    מִבְטָ֥ח בּ֝וֹגֵ֗ד בְּי֣וֹם צָרָֽה׃<BR>
<A NAME="20"> </A>
<B>כ</B> מַ֥עֲדֶה־בֶּ֨גֶד ׀ בְּי֣וֹם קָ֭רָה חֹ֣מֶץ עַל־נָ֑תֶר    וְשָׁ֥ר בַּ֝שִּׁרִ֗ים עַ֣ל לֶב־רָֽע׃</P>
<A NAME="21"> </A>
<P><B>כא</B> אִם־רָעֵ֣ב שֹׂ֭נַֽאֲךָ הַֽאֲכִלֵ֣הוּ לָ֑חֶם    וְאִם־צָ֝מֵ֗א הַשְׁקֵ֥הוּ מָֽיִם׃<BR>
<A NAME="22"> </A>
<B>כב</B> כִּ֤י גֶֽחָלִ֗ים אַ֭תָּה חֹתֶ֣ה עַל־רֹאשׁ֑וֹ    וַֽ֝יהוָ֗ה יְשַׁלֶּם־לָֽךְ׃<BR>
<A NAME="23"> </A>
<B>כג</B> ר֣וּחַ צָ֭פוֹן תְּח֣וֹלֵֽל גָּ֑שֶׁם    וּפָנִ֥ים נִ֝זְעָמִ֗ים לְשׁ֣וֹן סָֽתֶר׃<BR>
<A NAME="24"> </A>
<B>כד</B> ט֗וֹב שֶׁ֥בֶת עַל־פִּנַּת־גָּ֑ג    מֵאֵ֥שֶׁת מדונים (מִ֝דְיָנִ֗ים) וּבֵ֥ית חָֽבֶר׃<BR>
<A NAME="25"> </A>
<B>כה</B> מַ֣יִם קָ֭רִים עַל־נֶ֣פֶשׁ עֲיֵפָ֑ה    וּשְׁמוּעָ֥ה ט֝וֹבָ֗ה מֵאֶ֥רֶץ מֶרְחָֽק׃<BR>
<A NAME="26"> </A>
<B>כו</B> מַעְיָ֣ן נִ֭רְפָּשׂ וּמָק֣וֹר מָשְׁחָ֑ת    צַ֝דִּ֗יק מָ֣ט לִפְנֵֽי־רָשָֽׁע׃<BR>
<A NAME="27"> </A>
<B>כז</B> אָ֘כֹ֤ל דְּבַ֣שׁ הַרְבּ֣וֹת לֹא־ט֑וֹב    וְחֵ֖קֶר כְּבֹדָ֣ם כָּבֽוֹד׃<BR>
<A NAME="28"> </A>
<B>כח</B> עִ֣יר פְּ֭רוּצָה אֵ֣ין חוֹמָ֑ה    אִ֝֗ישׁ אֲשֶׁ֤ר אֵ֖ין מַעְצָ֣ר לְרוּחֽוֹ׃</P>

<HR>
<P CLASS=s>
<A HREF="c0.htm">תנ"ך</A> -
משלי - פרק
<A HREF="c2801.htm">א</A>
<A HREF="c2802.htm">ב</A>
<A HREF="c2803.htm">ג</A>
<A HREF="c2804.htm">ד</A>
<A HREF="c2805.htm">ה</A>
<A HREF="c2806.htm">ו</A>
<A HREF="c2807.htm">ז</A>
<A HREF="c2808.htm">ח</A>
<A HREF="c2809.htm">ט</A>
<A HREF="c2810.htm">י</A>
<A HREF="c2811.htm">יא</A>
<A HREF="c2812.htm">יב</A>
<A HREF="c2813.htm">יג</A>
<A HREF="c2814.htm">יד</A>
<A HREF="c2815.htm">טו</A>
<A HREF="c2816.htm">טז</A>
<A HREF="c2817.htm">יז</A>
<A HREF="c2818.htm">יח</A>
<A HREF="c2819.htm">יט</A>
<A HREF="c2820.htm">כ</A>
<A HREF="c2821.htm">כא</A>
<A HREF="c2822.htm">כב</A>
<A HREF="c2823.htm">כג</A>
<A HREF="c2824.htm">כד</A>
כה
<A HREF="c2826.htm">כו</A>
<A HREF="c2827.htm">כז</A>
<A HREF="c2828.htm">כח</A>
<A HREF="c2829.htm">כט</A>
<A HREF="c2830.htm">ל</A>
<A HREF="c2831.htm">לא</A>
</P>
<HR>
<P CLASS=m>יש לך שאלה או הערה?  <SCRIPT TYPE="text/javascript">email('c2825')</SCRIPT></P>
</BODY></HTML>
