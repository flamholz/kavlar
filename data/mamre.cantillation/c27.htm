<!DOCTYPE HTML PUBLIC "-//W3C//DTD HTML 4.01 Transitional//EN">
<HTML LANG=HE DIR=RTL>
<HEAD>
<META HTTP-EQUIV="Content-Type" CONTENT="text/html; CHARSET=utf-8">
<!--Copyright 2014 Mechon Mamre, 12 Hayyim Vital, Jerusalem-->
<LINK REL="stylesheet" HREF="c.css" TYPE="text/css">
<TITLE>תנ"ך - איוב</TITLE>
</HEAD>
<BODY>

<H1>איוב</H1>

<P><B>א,א</B> אִ֛ישׁ הָיָ֥ה בְאֶֽרֶץ־ע֖וּץ אִיּ֣וֹב שְׁמ֑וֹ וְהָיָ֣ה ׀ הָאִ֣ישׁ הַה֗וּא תָּ֧ם וְיָשָׁ֛ר וִירֵ֥א אֱלֹהִ֖ים וְסָ֥ר מֵרָֽע׃
<B>א,ב</B> וַיִּוָּ֥לְדוּ ל֛וֹ שִׁבְעָ֥ה בָנִ֖ים וְשָׁל֥וֹשׁ בָּנֽוֹת׃
<B>א,ג</B> וַיְהִ֣י מִ֠קְנֵהוּ שִֽׁבְעַ֨ת אַלְפֵי־צֹ֜אן וּשְׁלֹ֧שֶׁת אַלְפֵ֣י גְמַלִּ֗ים וַֽחֲמֵ֨שׁ מֵא֤וֹת צֶֽמֶד־בָּקָר֙ וַֽחֲמֵ֣שׁ מֵא֣וֹת אֲתוֹנ֔וֹת וַֽעֲבֻדָּ֖ה רַבָּ֣ה מְאֹ֑ד וַֽיְהִי֙ הָאִ֣ישׁ הַה֔וּא גָּד֖וֹל מִכָּל־בְּנֵי־קֶֽדֶם׃
<B>א,ד</B> וְהָֽלְכ֤וּ בָנָיו֙ וְעָשׂ֣וּ מִשְׁתֶּ֔ה בֵּ֖ית אִ֣ישׁ יוֹמ֑וֹ וְשָֽׁלְח֗וּ וְקָֽרְאוּ֙ לִשְׁלֹ֣שֶׁת אַחְיֹֽתֵיהֶ֔ם לֶֽאֱכֹ֥ל וְלִשְׁתּ֖וֹת עִמָּהֶֽם׃
<B>א,ה</B> וַיְהִ֡י כִּ֣י הִקִּיפוּ֩ יְמֵ֨י הַמִּשְׁתֶּ֜ה וַיִּשְׁלַ֧ח אִיּ֣וֹב וַֽיְקַדְּשֵׁ֗ם וְהִשְׁכִּ֣ים בַּבֹּקֶר֮ וְהֶֽעֱלָ֣ה עֹלוֹת֮ מִסְפַּ֣ר כֻּלָּם֒ כִּ֚י אָמַ֣ר אִיּ֔וֹב אוּלַי֙ חָֽטְא֣וּ בָנַ֔י וּבֵֽרְכ֥וּ אֱלֹהִ֖ים בִּלְבָבָ֑ם כָּ֛כָה יַֽעֲשֶׂ֥ה אִיּ֖וֹב כָּל־הַיָּמִֽים׃ {פ}<BR>
<B>א,ו</B> וַיְהִ֣י הַיּ֔וֹם וַיָּבֹ֨אוּ֙ בְּנֵ֣י הָֽאֱלֹהִ֔ים לְהִתְיַצֵּ֖ב עַל־יְהוָ֑ה וַיָּב֥וֹא גַֽם־הַשָּׂטָ֖ן בְּתוֹכָֽם׃
<B>א,ז</B> וַיֹּ֧אמֶר יְהוָ֛ה אֶל־הַשָּׂטָ֖ן מֵאַ֣יִן תָּבֹ֑א וַיַּ֨עַן הַשָּׂטָ֤ן אֶת־יְהוָה֙ וַיֹּאמַ֔ר מִשּׁ֣וּט בָּאָ֔רֶץ וּמֵֽהִתְהַלֵּ֖ךְ בָּֽהּ׃
<B>א,ח</B> וַיֹּ֤אמֶר יְהוָה֙ אֶל־הַשָּׂטָ֔ן הֲשַׂ֥מְתָּ לִבְּךָ֖ עַל־עַבְדִּ֣י אִיּ֑וֹב כִּ֣י אֵ֤ין כָּמֹ֨הוּ֙ בָּאָ֔רֶץ אִ֣ישׁ תָּ֧ם וְיָשָׁ֛ר יְרֵ֥א אֱלֹהִ֖ים וְסָ֥ר מֵרָֽע׃
<B>א,ט</B> וַיַּ֧עַן הַשָּׂטָ֛ן אֶת־יְהוָ֖ה וַיֹּאמַ֑ר הַֽחִנָּ֔ם יָרֵ֥א אִיּ֖וֹב אֱלֹהִֽים׃
<B>א,י</B> הֲלֹֽא־את (אַ֠תָּה) שַׂ֣כְתָּ בַֽעֲד֧וֹ וּבְעַד־בֵּית֛וֹ וּבְעַ֥ד כָּל־אֲשֶׁר־ל֖וֹ מִסָּבִ֑יב מַֽעֲשֵׂ֤ה יָדָיו֙ בֵּרַ֔כְתָּ וּמִקְנֵ֖הוּ פָּרַ֥ץ בָּאָֽרֶץ׃
<B>א,יא</B> וְאוּלָם֙ שְֽׁלַֽח־נָ֣א יָֽדְךָ֔ וְגַ֖ע בְּכָל־אֲשֶׁר־ל֑וֹ אִם־לֹ֥א עַל־פָּנֶ֖יךָ יְבָֽרְכֶֽךָּ׃
<B>א,יב</B> וַיֹּ֨אמֶר יְהוָ֜ה אֶל־הַשָּׂטָ֗ן הִנֵּ֤ה כָל־אֲשֶׁר־לוֹ֙ בְּיָדֶ֔ךָ רַ֣ק אֵלָ֔יו אַל־תִּשְׁלַ֖ח יָדֶ֑ךָ וַיֵּצֵא֙ הַשָּׂטָ֔ן מֵעִ֖ם פְּנֵ֥י יְהוָֽה׃
<B>א,יג</B> וַיְהִ֖י הַיּ֑וֹם וּבָנָ֨יו וּבְנֹתָ֤יו אֹֽכְלִים֙ וְשֹׁתִ֣ים יַ֔יִן בְּבֵ֖ית אֲחִיהֶ֥ם הַבְּכֽוֹר׃
<B>א,יד</B> וּמַלְאָ֛ךְ בָּ֥א אֶל־אִיּ֖וֹב וַיֹּאמַ֑ר הַבָּקָר֙ הָי֣וּ חֹֽרְשׁ֔וֹת וְהָֽאֲתֹנ֖וֹת רֹע֥וֹת עַל־יְדֵיהֶֽם׃
<B>א,טו</B> וַתִּפֹּ֤ל שְׁבָא֙ וַתִּקָּחֵ֔ם וְאֶת־הַנְּעָרִ֖ים הִכּ֣וּ לְפִי־חָ֑רֶב וָאִמָּ֨לְטָ֧ה רַק־אֲנִ֛י לְבַדִּ֖י לְהַגִּ֥יד לָֽךְ׃
<B>א,טז</B> ע֣וֹד ׀ זֶ֣ה מְדַבֵּ֗ר וְזֶה֮ בָּ֣א וַיֹּאמַר֒ אֵ֣שׁ אֱלֹהִ֗ים נָֽפְלָה֙ מִן־הַשָּׁמַ֔יִם וַתִּבְעַ֥ר בַּצֹּ֛אן וּבַנְּעָרִ֖ים וַתֹּֽאכְלֵ֑ם וָאִמָּ֨לְטָ֧ה רַק־אֲנִ֛י לְבַדִּ֖י לְהַגִּ֥יד לָֽךְ׃
<B>א,יז</B> ע֣וֹד ׀ זֶ֣ה מְדַבֵּ֗ר וְזֶה֮ בָּ֣א וַיֹּאמַר֒ כַּשְׂדִּ֞ים שָׂ֣מוּ ׀ שְׁלֹשָׁ֣ה רָאשִׁ֗ים וַֽיִּפְשְׁט֤וּ עַל־הַגְּמַלִּים֙ וַיִּקָּח֔וּם וְאֶת־הַנְּעָרִ֖ים הִכּ֣וּ לְפִי־חָ֑רֶב וָאִמָּ֨לְטָ֧ה רַק־אֲנִ֛י לְבַדִּ֖י לְהַגִּ֥יד לָֽךְ׃
<B>א,יח</B> עַ֚ד זֶ֣ה מְדַבֵּ֔ר וְזֶ֖ה בָּ֣א וַיֹּאמַ֑ר בָּנֶ֨יךָ וּבְנוֹתֶ֤יךָ אֹֽכְלִים֙ וְשֹׁתִ֣ים יַ֔יִן בְּבֵ֖ית אֲחִיהֶ֥ם הַבְּכֽוֹר׃
<B>א,יט</B> וְהִנֵּה֩ ר֨וּחַ גְּדוֹלָ֜ה בָּ֣אָה ׀ מֵעֵ֣בֶר הַמִּדְבָּ֗ר וַיִּגַּע֙ בְּאַרְבַּע֙ פִּנּ֣וֹת הַבַּ֔יִת וַיִּפֹּ֥ל עַל־הַנְּעָרִ֖ים וַיָּמ֑וּתוּ וָאִמָּ֨לְטָ֧ה רַק־אֲנִ֛י לְבַדִּ֖י לְהַגִּ֥יד לָֽךְ׃
<B>א,כ</B> וַיָּ֤קָם אִיּוֹב֙ וַיִּקְרַ֣ע אֶת־מְעִל֔וֹ וַיָּ֖גָז אֶת־רֹאשׁ֑וֹ וַיִּפֹּ֥ל אַ֖רְצָה וַיִּשְׁתָּֽחוּ׃
<B>א,כא</B> וַיֹּאמֶר֩ עָרֹ֨ם יָצָ֜תִי מִבֶּ֣טֶן אִמִּ֗י וְעָרֹם֙ אָשׁ֣וּב שָׁ֔מָּה יְהוָ֣ה נָתַ֔ן וַֽיהוָ֖ה לָקָ֑ח יְהִ֛י שֵׁ֥ם יְהוָ֖ה מְבֹרָֽךְ׃
<B>א,כב</B> בְּכָל־זֹ֖את לֹֽא־חָטָ֣א אִיּ֑וֹב וְלֹֽא־נָתַ֥ן תִּפְלָ֖ה לֵֽאלֹהִֽים׃ {פ}<BR>
<B>ב,א</B> וַיְהִ֣י הַיּ֔וֹם וַיָּבֹ֨אוּ֙ בְּנֵ֣י הָֽאֱלֹהִ֔ים לְהִתְיַצֵּ֖ב עַל־יְהוָ֑ה וַיָּב֤וֹא גַֽם־הַשָּׂטָן֙ בְּתֹכָ֔ם לְהִתְיַצֵּ֖ב עַל־יְהוָֽה׃
<B>ב,ב</B> וַיֹּ֤אמֶר יְהוָה֙ אֶל־הַשָּׂטָ֔ן אֵ֥י מִזֶּ֖ה תָּבֹ֑א וַיַּ֨עַן הַשָּׂטָ֤ן אֶת־יְהוָה֙ וַיֹּאמַ֔ר מִשֻּׁ֣ט בָּאָ֔רֶץ וּמֵֽהִתְהַלֵּ֖ךְ בָּֽהּ׃
<B>ב,ג</B> וַיֹּ֨אמֶר יְהוָ֜ה אֶל־הַשָּׂטָ֗ן הֲשַׂ֣מְתָּ לִבְּךָ֮ אֶל־עַבְדִּ֣י אִיּוֹב֒ כִּי֩ אֵ֨ין כָּמֹ֜הוּ בָּאָ֗רֶץ אִ֣ישׁ תָּ֧ם וְיָשָׁ֛ר יְרֵ֥א אֱלֹהִ֖ים וְסָ֣ר מֵרָ֑ע וְעֹדֶ֨נּוּ֙ מַֽחֲזִ֣יק בְּתֻמָּת֔וֹ וַתְּסִיתֵ֥נִי ב֖וֹ לְבַלְּע֥וֹ חִנָּֽם׃
<B>ב,ד</B> וַיַּ֧עַן הַשָּׂטָ֛ן אֶת־יְהוָ֖ה וַיֹּאמַ֑ר ע֣וֹר בְּעַד־ע֗וֹר וְכֹל֙ אֲשֶׁ֣ר לָאִ֔ישׁ יִתֵּ֖ן בְּעַ֥ד נַפְשֽׁוֹ׃
<B>ב,ה</B> אוּלָם֙ שְֽׁלַֽח־נָ֣א יָֽדְךָ֔ וְגַ֥ע אֶל־עַצְמ֖וֹ וְאֶל־בְּשָׂר֑וֹ אִם־לֹ֥א אֶל־פָּנֶ֖יךָ יְבָֽרְכֶֽךָּ׃
<B>ב,ו</B> וַיֹּ֧אמֶר יְהוָ֛ה אֶל־הַשָּׂטָ֖ן הִנּ֣וֹ בְיָדֶ֑ךָ אַ֖ךְ אֶת־נַפְשׁ֥וֹ שְׁמֹֽר׃
<B>ב,ז</B> וַיֵּצֵא֙ הַשָּׂטָ֔ן מֵאֵ֖ת פְּנֵ֣י יְהוָ֑ה וַיַּ֤ךְ אֶת־אִיּוֹב֙ בִּשְׁחִ֣ין רָ֔ע מִכַּ֥ף רַגְל֖וֹ עד (וְעַ֥ד) קָדְקֳדֽוֹ׃
<B>ב,ח</B> וַיִּֽקַּֽח־ל֣וֹ חֶ֔רֶשׂ לְהִתְגָּרֵ֖ד בּ֑וֹ וְה֖וּא יֹשֵׁ֥ב בְּתוֹךְ־הָאֵֽפֶר׃
<B>ב,ט</B> וַתֹּ֤אמֶר לוֹ֙ אִשְׁתּ֔וֹ עֹֽדְךָ֖ מַֽחֲזִ֣יק בְּתֻמָּתֶ֑ךָ בָּרֵ֥ךְ אֱלֹהִ֖ים וָמֻֽת׃
<B>ב,י</B> וַיֹּ֣אמֶר אֵלֶ֗יהָ כְּדַבֵּ֞ר אַחַ֤ת הַנְּבָלוֹת֙ תְּדַבֵּ֔רִי גַּ֣ם אֶת־הַטּ֗וֹב נְקַבֵּל֙ מֵאֵ֣ת הָֽאֱלֹהִ֔ים וְאֶת־הָרָ֖ע לֹ֣א נְקַבֵּ֑ל בְּכָל־זֹ֛את לֹֽא־חָטָ֥א אִיּ֖וֹב בִּשְׂפָתָֽיו׃ {פ}<BR>
<B>ב,יא</B> וַֽיִּשְׁמְע֞וּ שְׁלֹ֣שֶׁת ׀ רֵעֵ֣י אִיּ֗וֹב אֵ֣ת כָּל־הָֽרָעָ֣ה הַזֹּאת֮ הַבָּ֣אָה עָלָיו֒ וַיָּבֹ֨אוּ֙ אִ֣ישׁ מִמְּקֹמ֔וֹ אֱלִיפַ֤ז הַתֵּֽימָנִי֙ וּבִלְדַּ֣ד הַשּׁוּחִ֔י וְצוֹפַ֖ר הַנַּֽעֲמָתִ֑י וַיִּוָּֽעֲד֣וּ יַחְדָּ֔ו לָב֥וֹא לָנֽוּד־ל֖וֹ וּֽלְנַחֲמֽוֹ׃
<B>ב,יב</B> וַיִּשְׂא֨וּ אֶת־עֵֽינֵיהֶ֤ם מֵֽרָחוֹק֙ וְלֹ֣א הִכִּירֻ֔הוּ וַיִּשְׂא֥וּ קוֹלָ֖ם וַיִּבְכּ֑וּ וַֽיִּקְרְעוּ֙ אִ֣ישׁ מְעִל֔וֹ וַיִּזְרְק֥וּ עָפָ֛ר עַל־רָֽאשֵׁיהֶ֖ם הַשָּׁמָֽיְמָה׃
<B>ב,יג</B> וַיֵּֽשְׁב֤וּ אִתּוֹ֙ לָאָ֔רֶץ שִׁבְעַ֥ת יָמִ֖ים וְשִׁבְעַ֣ת לֵיל֑וֹת וְאֵין־דֹּבֵ֤ר אֵלָיו֙ דָּבָ֔ר כִּ֣י רָא֔וּ כִּֽי־גָדַ֥ל הַכְּאֵ֖ב מְאֹֽד׃
<B>ג,א</B> אַֽחֲרֵי־כֵ֗ן פָּתַ֤ח אִיּוֹב֙ אֶת־פִּ֔יהוּ וַיְקַלֵּ֖ל אֶת־יוֹמֽוֹ׃ {פ}<BR>
<B>ג,ב</B>                וַיַּ֥עַן אִיּ֗וֹב וַיֹּאמַֽר׃<BR>
<B>ג,ג</B> יֹ֣אבַד י֭וֹם אִוָּ֣לֶד בּ֑וֹ    וְהַלַּ֥יְלָה אָ֝מַ֗ר הֹ֣רָה גָֽבֶר׃<BR>
<B>ג,ד</B> הַיּ֥וֹם הַה֗וּא    יְֽהִ֫י חֹ֥שֶׁךְ<BR>אַֽל־יִדְרְשֵׁ֣הוּ אֱל֣וֹהַּ מִמַּ֑עַל    וְאַל־תּוֹפַ֖ע עָלָ֣יו נְהָרָֽה׃<BR>
<B>ג,ה</B> יִגְאָלֻ֡הוּ חֹ֣שֶׁךְ וְ֭צַלְמָוֶת תִּשְׁכָּן־עָלָ֣יו עֲנָנָ֑ה    יְ֝בַֽעֲתֻ֗הוּ כִּֽמְרִ֥ירֵי יֽוֹם׃<BR>
<B>ג,ו</B> הַלַּ֥יְלָה הַהוּא֮    יִקָּחֵ֪ה֫וּ אֹ֥פֶל<BR>אַל־יִ֭חַדְּ בִּימֵ֣י שָׁנָ֑ה    בְּמִסְפַּ֥ר יְ֝רָחִ֗ים אַל־יָבֹֽא׃<BR>
<B>ג,ז</B> הִנֵּ֤ה הַלַּ֣יְלָה הַ֭הוּא יְהִ֣י גַלְמ֑וּד    אַל־תָּב֖וֹא רְנָנָ֣ה בֽוֹ׃<BR>
<B>ג,ח</B> יִקְּבֻ֥הוּ אֹֽרְרֵי־י֑וֹם    הָֽ֝עֲתִידִ֗ים עֹרֵ֥ר לִוְיָתָֽן׃<BR>
<B>ג,ט</B> יֶחְשְׁכוּ֮ כּֽוֹכְבֵ֪י נִ֫שְׁפּ֥וֹ    יְקַו־לְא֥וֹר וָאַ֑יִן וְאַל־יִ֝רְאֶ֗ה בְּעַפְעַפֵּי־שָֽׁחַר׃<BR>
<B>ג,י</B> כִּ֤י לֹ֣א סָ֭גַר דַּלְתֵ֣י בִטְנִ֑י    וַיַּסְתֵּ֥ר עָ֝מָ֗ל מֵֽעֵינָֽי׃<BR>
<B>ג,יא</B> לָ֤מָּה לֹּ֣א מֵרֶ֣חֶם אָמ֑וּת    מִבֶּ֖טֶן יָצָ֣אתִי וְאֶגְוָֽע׃<BR>
<B>ג,יב</B> מַ֭דּוּעַ קִדְּמ֣וּנִי בִרְכָּ֑יִם    וּמַה־שָּׁ֝דַ֗יִם כִּ֣י אִינָֽק׃<BR>
<B>ג,יג</B> כִּֽי־עַ֭תָּה שָׁכַ֣בְתִּי וְאֶשְׁק֑וֹט    יָ֝שַׁ֗נְתִּי אָ֤ז ׀ יָנ֬וּחַֽ לִֽי׃<BR>
<B>ג,יד</B> עִם־מְ֭לָכִים וְיֹ֣עֲצֵי אָ֑רֶץ    הַבֹּנִ֖ים חֳרָב֣וֹת לָֽמוֹ׃<BR>
<B>ג,טו</B> א֣וֹ עִם־שָׂ֭רִים זָהָ֣ב לָהֶ֑ם    הַֽמְמַלְאִ֖ים בָּֽתֵּיהֶ֣ם כָּֽסֶף׃<BR>
<B>ג,טז</B> א֤וֹ כְנֵ֣פֶל טָ֭מוּן לֹ֣א אֶֽהְיֶ֑ה    כְּ֝עֹֽלְלִ֗ים לֹא־רָ֥אוּ אֽוֹר׃<BR>
<B>ג,יז</B> שָׁ֣ם רְ֭שָׁעִים חָ֣דְלוּ רֹ֑גֶז    וְשָׁ֥ם יָ֝נ֗וּחוּ יְגִ֣יעֵי כֹֽחַ׃<BR>
<B>ג,יח</B> יַ֭חַד אֲסִירִ֣ים שַֽׁאֲנָ֑נוּ    לֹ֥א שָֽׁ֝מְע֗וּ ק֣וֹל נֹגֵֽשׂ׃<BR>
<B>ג,יט</B> קָטֹ֣ן וְ֭גָדוֹל שָׁ֣ם ה֑וּא    וְ֝עֶ֗בֶד חָפְשִׁ֥י מֵֽאֲדֹנָֽיו׃<BR>
<B>ג,כ</B> לָ֤מָּה יִתֵּ֣ן לְעָמֵ֣ל א֑וֹר    וְ֝חַיִּ֗ים לְמָ֣רֵי נָֽפֶשׁ׃<BR>
<B>ג,כא</B> הַֽמְחַכִּ֣ים לַמָּ֣וֶת וְאֵינֶ֑נּוּ    וַֽ֝יַּחְפְּרֻ֗הוּ מִמַּטְמוֹנִֽים׃<BR>
<B>ג,כב</B> הַשְּׂמֵחִ֥ים אֱלֵי־גִ֑יל    יָ֝שִׂ֗ישׂוּ כִּ֣י יִמְצְאוּ־קָֽבֶר׃<BR>
<B>ג,כג</B> לְ֭גֶבֶר אֲשֶׁר־דַּרְכּ֣וֹ נִסְתָּ֑רָה    וַיָּ֖סֶךְ אֱל֣וֹהַּ בַּֽעֲדֽוֹ׃<BR>
<B>ג,כד</B> כִּֽי־לִפְנֵ֣י לַ֭חְמִי אַנְחָתִ֣י תָבֹ֑א    וַֽיִּתְּכ֥וּ כַ֝מַּ֗יִם שַֽׁאֲגֹתָֽי׃<BR>
<B>ג,כה</B> כִּ֤י פַ֣חַד פָּ֭חַדְתִּי וַיֶּֽאֱתָיֵ֑נִי    וַֽאֲשֶׁ֥ר יָ֝גֹ֗רְתִּי יָ֣בֹא לִֽי׃<BR>
<B>ג,כו</B> לֹ֤א שָׁלַ֨וְתִּי ׀ וְלֹ֖א שָׁקַ֥טְתִּי וְֽלֹא־נָ֗חְתִּי    וַיָּ֥בֹא רֹֽגֶז׃<BR>
<B>ד,א</B>                וַ֭יַּעַן אֱלִיפַ֥ז הַֽתֵּימָנִ֗י וַיֹּאמַֽר׃<BR>
<B>ד,ב</B> הֲנִסָּ֬ה דָבָ֣ר אֵלֶ֣יךָ תִּלְאֶ֑ה    וַעְצֹ֥ר בְּ֝מִלִּ֗ין מִ֣י יוּכָֽל׃<BR>
<B>ד,ג</B> הִ֭נֵּה יִסַּ֣רְתָּ רַבִּ֑ים    וְיָדַ֖יִם רָפ֣וֹת תְּחַזֵּֽק׃<BR>
<B>ד,ד</B> כּ֭וֹשֵׁל יְקִימ֣וּן מִלֶּ֑יךָ    וּבִרְכַּ֖יִם כֹּֽרְע֣וֹת תְּאַמֵּֽץ׃<BR>
<B>ד,ה</B> כִּ֤י עַתָּ֨ה ׀ תָּב֣וֹא אֵלֶ֣יךָ וַתֵּ֑לֶא    תִּגַּ֥ע עָ֝דֶ֗יךָ וַתִּבָּהֵֽל׃<BR>
<B>ד,ו</B> הֲלֹ֣א יִ֭רְאָֽתְךָ כִּסְלָתֶ֑ךָ    תִּ֝קְוָֽתְךָ֗ וְתֹ֣ם דְּרָכֶֽיךָ׃<BR>
<B>ד,ז</B> זְכָר־נָ֗א מִ֤י ה֣וּא נָקִ֣י אָבָ֑ד    וְ֝אֵיפֹ֗ה יְשָׁרִ֥ים נִכְחָֽדוּ׃<BR>
<B>ד,ח</B> כַּֽאֲשֶׁ֣ר רָ֭אִיתִי חֹ֣רְשֵׁי אָ֑וֶן    וְזֹֽרְעֵ֖י עָמָ֣ל יִקְצְרֻֽהוּ׃<BR>
<B>ד,ט</B> מִנִּשְׁמַ֣ת אֱל֣וֹהַּ יֹאבֵ֑דוּ    וּמֵר֖וּחַ אַפּ֣וֹ יִכְלֽוּ׃<BR>
<B>ד,י</B> שַֽׁאֲגַ֣ת אַ֭רְיֵה וְק֣וֹל שָׁ֑חַל    וְשִׁנֵּ֖י כְפִירִ֣ים נִתָּֽעוּ׃<BR>
<B>ד,יא</B> לַ֭יִשׁ אֹבֵ֣ד מִבְּלִי־טָ֑רֶף    וּבְנֵ֥י לָ֝בִ֗יא יִתְפָּרָֽדוּ׃<BR>
<B>ד,יב</B> וְ֭אֵלַי דָּבָ֣ר יְגֻנָּ֑ב    וַתִּקַּ֥ח אָ֝זְנִ֗י שֵׁ֣מֶץ מֶֽנְהֽוּ׃<BR>
<B>ד,יג</B> בִּ֭שְׂעִפִּים מֵֽחֶזְיֹנ֣וֹת לָ֑יְלָה    בִּנְפֹ֥ל תַּ֝רְדֵּמָ֗ה עַל־אֲנָשִֽׁים׃<BR>
<B>ד,יד</B> פַּ֣חַד קְ֭רָאַנִי וּרְעָדָ֑ה    וְרֹ֖ב עַצְמוֹתַ֣י הִפְחִֽיד׃<BR>
<B>ד,טו</B> וְ֭רוּחַ עַל־פָּנַ֣י יַֽחֲלֹ֑ף    תְּ֝סַמֵּ֗ר שַֽׂעֲרַ֥ת בְּשָׂרִֽי׃<BR>
<B>ד,טז</B> יַֽעֲמֹ֤ד ׀ וְֽלֹא־אַכִּ֬יר מַרְאֵ֗הוּ    תְּ֭מוּנָה לְנֶ֣גֶד עֵינָ֑י<BR>דְּמָמָ֖ה וָק֣וֹל    אֶשְׁמָֽע׃<BR>
<B>ד,יז</B> הַֽ֭אֱנוֹשׁ מֵֽאֱל֣וֹהַּ יִצְדָּ֑ק    אִ֥ם מֵֽ֝עֹשֵׂ֗הוּ יִטְהַר־גָּֽבֶר׃<BR>
<B>ד,יח</B> הֵ֣ן בַּֽ֭עֲבָדָיו לֹ֣א יַֽאֲמִ֑ין    וּ֝בְמַלְאָכָ֗יו יָשִׂ֥ים תָּֽהֳלָֽה׃<BR>
<B>ד,יט</B> אַ֤ף ׀ שֹֽׁכְנֵ֬י בָֽתֵּי־חֹ֗מֶר אֲשֶׁר־בֶּֽעָפָ֥ר יְסוֹדָ֑ם    יְ֝דַכְּא֗וּם לִפְנֵי־עָֽשׁ׃<BR>
<B>ד,כ</B> מִבֹּ֣קֶר לָעֶ֣רֶב יֻכַּ֑תּוּ    מִבְּלִ֥י מֵ֝שִׂ֗ים לָנֶ֥צַח יֹאבֵֽדוּ׃<BR>
<B>ד,כא</B> הֲלֹֽא־נִסַּ֣ע יִתְרָ֣ם בָּ֑ם    יָ֝מ֗וּתוּ וְלֹ֣א בְחָכְמָֽה׃<BR>
<B>ה,א</B> קְֽרָא־נָ֭א הֲיֵ֣שׁ עוֹנֶ֑ךָּ    וְאֶל־מִ֖י מִקְּדֹשִׁ֣ים תִּפְנֶֽה׃<BR>
<B>ה,ב</B> כִּֽי־לֶ֭אֱוִיל יַֽהֲרָג־כָּ֑עַשׂ    וּ֝פֹתֶ֗ה תָּמִ֥ית קִנְאָֽה׃<BR>
<B>ה,ג</B> אֲֽנִי־רָ֭אִיתִי אֱוִ֣יל מַשְׁרִ֑ישׁ    וָֽאֶקּ֖וֹב נָוֵ֣הוּ פִתְאֹֽם׃<BR>
<B>ה,ד</B> יִרְחֲק֣וּ בָנָ֣יו מִיֶּ֑שַׁע    וְיִֽדַּכְּא֥וּ בַ֝שַּׁ֗עַר וְאֵ֣ין מַצִּֽיל׃<BR>
<B>ה,ה</B> אֲשֶׁ֤ר קְצִיר֨וֹ ׀ רָ֘עֵ֤ב יֹאכֵ֗ל וְאֶֽל־מִצִּנִּ֥ים יִקָּחֵ֑הוּ    וְשָׁאַ֖ף צַמִּ֣ים חֵילָֽם׃<BR>
<B>ה,ו</B> כִּ֤י ׀ לֹֽא־יֵצֵ֣א מֵֽעָפָ֣ר אָ֑וֶן    וּ֝מֵֽאֲדָמָ֗ה לֹֽא־יִצְמַ֥ח עָמָֽל׃<BR>
<B>ה,ז</B> כִּֽי־אָ֭דָם לְעָמָ֣ל יוּלָּ֑ד    וּבְנֵי־רֶ֝֗שֶׁף יַגְבִּ֥יהוּ עֽוּף׃<BR>
<B>ה,ח</B> אוּלָ֗ם אֲ֭נִי אֶדְרֹ֣שׁ אֶל־אֵ֑ל    וְאֶל־אֱ֝לֹהִ֗ים אָשִׂ֥ים דִּבְרָתִֽי׃<BR>
<B>ה,ט</B> עֹשֶׂ֣ה גְ֭דֹלוֹת וְאֵ֣ין חֵ֑קֶר    נִ֝פְלָא֗וֹת עַד־אֵ֥ין מִסְפָּֽר׃<BR>
<B>ה,י</B> הַנֹּתֵ֣ן מָ֭טָר עַל־פְּנֵי־אָ֑רֶץ    וְשֹׁ֥לֵֽחַ מַ֝֗יִם עַל־פְּנֵ֥י חוּצֽוֹת׃<BR>
<B>ה,יא</B> לָשׂ֣וּם שְׁפָלִ֣ים לְמָר֑וֹם    וְ֝קֹֽדְרִ֗ים שָׂ֣גְבוּ יֶֽשַׁע׃<BR>
<B>ה,יב</B> מֵ֭פֵר מַחְשְׁב֣וֹת עֲרוּמִ֑ים    וְֽלֹא־תַעֲשֶׂ֥נָה יְ֝דֵיהֶ֗ם תֻּֽשִׁיָּֽה׃<BR>
<B>ה,יג</B> לֹכֵ֣ד חֲכָמִ֣ים בְּעָרְמָ֑ם    וַֽעֲצַ֖ת נִפְתָּלִ֣ים נִמְהָֽרָה׃<BR>
<B>ה,יד</B> יוֹמָ֥ם יְפַגְּשׁוּ־חֹ֑שֶׁךְ    וְ֝כַלַּ֗יְלָה יְֽמַשְׁשׁ֥וּ בַֽצָּהֳרָֽיִם׃<BR>
<B>ה,טו</B> וַיֹּ֣שַׁע מֵ֭חֶרֶב מִפִּיהֶ֑ם    וּמִיַּ֖ד חָזָ֣ק אֶבְיֽוֹן׃<BR>
<B>ה,טז</B> וַתְּהִ֣י לַדַּ֣ל תִּקְוָ֑ה    וְ֝עֹלָ֗תָה קָ֣פְצָה פִּֽיהָ׃<BR>
<B>ה,יז</B> הִנֵּ֤ה אַשְׁרֵ֣י אֱ֭נוֹשׁ יֽוֹכִחֶ֣נּוּ אֱל֑וֹהַּ    וּמוּסַ֥ר שַׁ֝דַּ֗י אַל־תִּמְאָֽס׃<BR>
<B>ה,יח</B> כִּ֤י ה֣וּא יַכְאִ֣יב וְיֶחְבָּ֑שׁ    יִ֝מְחַ֗ץ וְיָדָ֥ו תִּרְפֶּֽינָה׃<BR>
<B>ה,יט</B> בְּשֵׁ֣שׁ צָ֭רוֹת יַצִּילֶ֑ךָּ    וּבְשֶׁ֓בַע ׀ לֹֽא־יִגַּ֖ע בְּךָ֣ רָֽע׃<BR>
<B>ה,כ</B> בְּֽ֭רָעָב פָּֽדְךָ֣ מִמָּ֑וֶת    וּ֝בְמִלְחָמָ֗ה מִ֣ידֵי חָֽרֶב׃<BR>
<B>ה,כא</B> בְּשׁ֣וֹט לָ֭שׁוֹן תֵּֽחָבֵ֑א    וְֽלֹא־תִירָ֥א מִ֝שֹּׁ֗ד כִּ֣י יָבֽוֹא׃<BR>
<B>ה,כב</B> לְשֹׁ֣ד וּלְכָפָ֣ן תִּשְׂחָ֑ק    וּֽמֵחַיַּ֥ת הָ֝אָ֗רֶץ אַל־תִּירָֽא׃<BR>
<B>ה,כג</B> כִּ֤י עִם־אַבְנֵ֣י הַשָּׂדֶ֣ה בְרִיתֶ֑ךָ    וְחַיַּ֥ת הַ֝שָּׂדֶ֗ה הָשְׁלְמָה־לָּֽךְ׃<BR>
<B>ה,כד</B> וְֽ֭יָדַעְתָּ כִּֽי־שָׁל֣וֹם אָֽהֳלֶ֑ךָ    וּֽפָקַדְתָּ֥ נָֽ֝וְךָ֗ וְלֹ֣א תֶֽחֱטָֽא׃<BR>
<B>ה,כה</B> וְֽ֭יָדַעְתָּ כִּֽי־רַ֣ב זַרְעֶ֑ךָ    וְ֝צֶֽאֱצָאֶ֗יךָ כְּעֵ֣שֶׂב הָאָֽרֶץ׃<BR>
<B>ה,כו</B> תָּב֣וֹא בְכֶ֣לַח אֱלֵי־קָ֑בֶר    כַּֽעֲל֖וֹת גָּדִ֣ישׁ בְּעִתּֽוֹ׃<BR>
<B>ה,כז</B> הִנֵּה־זֹ֭את חֲקַרְנ֥וּהָ כֶּֽן־הִ֑יא    שְׁ֝מָעֶ֗נָּה וְאַתָּ֥ה דַֽע־לָֽךְ׃<BR>
<B>ו,א</B>                וַיַּ֥עַן אִיּ֗וֹב וַיֹּאמַֽר׃<BR>
<B>ו,ב</B> ל֗וּ שָׁק֣וֹל יִשָּׁקֵ֣ל כַּעְשִׂ֑י    והיתי (וְ֝הַוָּתִ֗י) בְּֽמֹאזְנַ֥יִם יִשְׂאוּ־יָֽחַד׃<BR>
<B>ו,ג</B> כִּֽי־עַתָּ֗ה מֵח֣וֹל יַמִּ֣ים יִכְבָּ֑ד    עַל־כֵּ֝֗ן דְּבָרַ֥י לָֽעוּ׃<BR>
<B>ו,ד</B> כִּ֤י חִצֵּ֪י שַׁדַּ֡י עִמָּדִ֗י אֲשֶׁ֣ר חֲ֭מָתָם שֹׁתָ֣ה רוּחִ֑י    בִּֽעוּתֵ֖י אֱל֣וֹהַּ יַֽעַרְכֽוּנִי׃<BR>
<B>ו,ה</B> הֲיִֽנְהַק־פֶּ֥רֶא עֲלֵי־דֶ֑שֶׁא    אִ֥ם יִגְעֶה־שּׁ֝֗וֹר עַל־בְּלִילֽוֹ׃<BR>
<B>ו,ו</B> הֲיֵֽאָכֵ֣ל תָּ֭פֵל מִבְּלִי־מֶ֑לַח    אִם־יֶשׁ־טַ֝֗עַם בְּרִ֣יר חַלָּמֽוּת׃<BR>
<B>ו,ז</B> מֵֽאֲנָ֣ה לִנְגּ֣וֹעַ נַפְשִׁ֑י    הֵ֝֗מָּה כִּדְוֵ֥י לַחְמִֽי׃<BR>
<B>ו,ח</B> מִֽי־יִ֭תֵּן תָּב֣וֹא שֶֽׁאֱלָתִ֑י    וְ֝תִקְוָתִ֗י יִתֵּ֥ן אֱלֽוֹהַּ׃<BR>
<B>ו,ט</B> וְיֹאֵ֣ל אֱ֭לוֹהַּ וִֽידַכְּאֵ֑נִי    יַתֵּ֥ר יָ֝ד֗וֹ וִֽיבַצְּעֵֽנִי׃<BR>
<B>ו,י</B> וּ֥תְהִי־ע֨וֹד ׀ נֶ֘חָ֤מָתִ֗י    וַֽאֲסַלְּדָ֣ה בְ֭חִילָה לֹ֣א יַחְמ֑וֹל<BR>כִּי־לֹ֥א כִ֝חַ֗דְתִּי    אִמְרֵ֥י קָדֽוֹשׁ׃<BR>
<B>ו,יא</B> מַה־כֹּחִ֥י כִֽי־אֲיַחֵ֑ל    וּמַה־קִּ֝צִּ֗י כִּֽי־אַאֲרִ֥יךְ נַפְשִֽׁי׃<BR>
<B>ו,יב</B> אִם־כֹּ֣חַ אֲבָנִ֣ים כֹּחִ֑י    אִֽם־בְּשָׂרִ֥י נָחֽוּשׁ׃<BR>
<B>ו,יג</B> הַאִ֬ם אֵ֣ין עֶזְרָתִ֣י בִ֑י    וְ֝תֻֽשִׁיָּ֗ה נִדְּחָ֥ה מִמֶּֽנִּי׃<BR>
<B>ו,יד</B> לַמָּ֣ס מֵֽרֵעֵ֣הוּ חָ֑סֶד    וְיִרְאַ֖ת שַׁדַּ֣י יַֽעֲזֽוֹב׃<BR>
<B>ו,טו</B> אַ֭חַי בָּֽגְד֣וּ כְמוֹ־נָ֑חַל    כַּֽאֲפִ֖יק נְחָלִ֣ים יַֽעֲבֹֽרוּ׃<BR>
<B>ו,טז</B> הַקֹּֽדְרִ֥ים מִנִּי־קָ֑רַח    עָ֝לֵ֗ימוֹ יִתְעַלֶּם־שָֽׁלֶג׃<BR>
<B>ו,יז</B> בְּעֵ֣ת יְזֹֽרְב֣וּ נִצְמָ֑תוּ    בְּ֝חֻמּ֗וֹ נִדְעֲכ֥וּ מִמְּקוֹמָֽם׃<BR>
<B>ו,יח</B> יִ֭לָּ֣פְתוּ אָרְח֣וֹת דַּרְכָּ֑ם    יַֽעֲל֖וּ בַתֹּ֣הוּ וְיֹאבֵֽדוּ׃<BR>
<B>ו,יט</B> הִ֭בִּיטוּ אָרְח֣וֹת תֵּמָ֑א    הֲלִיכֹ֥ת שְׁ֝בָ֗א קִוּוּ־לָֽמוֹ׃<BR>
<B>ו,כ</B> בֹּ֥שׁוּ כִּֽי־בָטָ֑ח    בָּ֥אוּ עָ֝דֶ֗יהָ וַיֶּחְפָּֽרוּ׃<BR>
<B>ו,כא</B> כִּֽי־עַ֭תָּה הֱיִ֣יתֶם לֹ֑א    תִּֽרְא֥וּ חֲ֝תַ֗ת וַתִּירָֽאוּ׃<BR>
<B>ו,כב</B> הֲֽכִי־אָ֭מַרְתִּי הָ֣בוּ לִ֑י    וּ֝מִכֹּֽחֲכֶ֗ם שִֽׁחֲד֥וּ בַֽעֲדִֽי׃<BR>
<B>ו,כג</B> וּמַלְּט֥וּנִי מִיַּד־צָ֑ר    וּמִיַּ֖ד עָֽרִיצִ֣ים תִּפְדּֽוּנִי׃<BR>
<B>ו,כד</B> ה֭וֹרוּנִי וַֽאֲנִ֣י אַֽחֲרִ֑ישׁ    וּמַה־שָּׁ֝גִ֗יתִי הָבִ֥ינוּ לִֽי׃<BR>
<B>ו,כה</B> מַה־נִּמְרְצ֥וּ אִמְרֵי־יֹ֑שֶׁר    וּמַה־יּוֹכִ֖יחַ הוֹכֵ֣חַ מִכֶּֽם׃<BR>
<B>ו,כו</B> הַלְהוֹכַ֣ח מִלִּ֣ים תַּחְשֹׁ֑בוּ    וּ֝לְר֗וּחַ אִמְרֵ֥י נֹאָֽשׁ׃<BR>
<B>ו,כז</B> אַף־עַל־יָת֥וֹם תַּפִּ֑ילוּ    וְ֝תִכְר֗וּ עַֽל־רֵיעֲכֶֽם׃<BR>
<B>ו,כח</B> וְ֭עַתָּה הוֹאִ֣ילוּ פְנוּ־בִ֑י    וְעַל־פְּ֝נֵיכֶ֗ם אִם־אֲכַזֵּֽב׃<BR>
<B>ו,כט</B> שֽׁוּבוּ־נָ֭א אַל־תְּהִ֣י עַוְלָ֑ה    ושבי (וְשֻׁ֥בוּ) ע֝֗וֹד צִדְקִי־בָֽהּ׃<BR>
<B>ו,ל</B> הֲיֵשׁ־בִּלְשׁוֹנִ֥י עַוְלָ֑ה    אִם־חִ֝כִּ֗י לֹֽא־יָבִ֥ין הַוּֽוֹת׃<BR>
<B>ז,א</B> הֲלֹֽא־צָבָ֣א לֶֽאֱנ֣וֹשׁ על־ (עֲלֵי־) אָ֑רֶץ    וְכִימֵ֖י שָׂכִ֣יר יָמָֽיו׃<BR>
<B>ז,ב</B> כְּעֶ֥בֶד יִשְׁאַף־צֵ֑ל    וּ֝כְשָׂכִ֗יר יְקַוֶּ֥ה פָֽעֳלֽוֹ׃<BR>
<B>ז,ג</B> כֵּ֤ן הָנְחַ֣לְתִּי לִ֭י יַרְחֵי־שָׁ֑וְא    וְלֵיל֥וֹת עָ֝מָ֗ל מִנּוּ־לִֽי׃<BR>
<B>ז,ד</B> אִם־שָׁכַ֗בְתִּי    וְאָמַ֗רְתִּי מָתַ֣י אָ֭קוּם וּמִדַּד־עָ֑רֶב<BR>וְשָׂבַ֖עְתִּי נְדֻדִ֣ים    עֲדֵי־נָֽשֶׁף׃<BR>
<B>ז,ה</B> לָ֘בַ֤שׁ בְּשָׂרִ֣י רִ֭מָּה ו<SMALL>ג</SMALL>יש (וְ<SMALL>ג֣</SMALL>וּשׁ) עָפָ֑ר    עוֹרִ֥י רָ֝גַ֗ע וַיִּמָּאֵֽס׃<BR>
<B>ז,ו</B> יָמַ֣י קַ֭לּוּ מִנִּי־אָ֑רֶג    וַ֝יִּכְל֗וּ בְּאֶ֣פֶס תִּקְוָֽה׃<BR>
<B>ז,ז</B> זְ֭כֹר כִּי־ר֣וּחַ חַיָּ֑י    לֹֽא־תָשׁ֥וּב עֵ֝ינִ֗י לִרְא֥וֹת טֽוֹב׃<BR>
<B>ז,ח</B> לֹֽא־תְ֭שׁוּרֵנִי עֵ֣ין רֹ֑אִי    עֵינֶ֖יךָ בִּ֣י וְאֵינֶֽנִּי׃<BR>
<B>ז,ט</B> כָּלָ֣ה עָ֭נָן וַיֵּלַ֑ךְ    כֵּ֥ן יוֹרֵ֥ד שְׁ֝א֗וֹל לֹ֣א יַֽעֲלֶֽה׃<BR>
<B>ז,י</B> לֹֽא־יָשׁ֣וּב ע֣וֹד לְבֵית֑וֹ    וְלֹֽא־יַכִּירֶ֖נּוּ ע֣וֹד מְקֹמֽוֹ׃<BR>
<B>ז,יא</B> גַּם־אֲנִי֮    לֹ֤א אֶֽחֱשָׂ֫ךְ פִּ֥י<BR>אֲֽ֭דַבְּרָה בְּצַ֣ר רוּחִ֑י    אָ֝שִׂ֗יחָה בְּמַ֣ר נַפְשִֽׁי׃<BR>
<B>ז,יב</B> הֲֽיָם־אָ֭נִי אִם־תַּנִּ֑ין    כִּֽי־תָשִׂ֖ים עָלַ֣י מִשְׁמָֽר׃<BR>
<B>ז,יג</B> כִּֽי־אָ֭מַרְתִּי תְּנַֽחֲמֵ֣נִי עַרְשִׂ֑י    יִשָּׂ֥א בְ֝שִׂיחִ֗י מִשְׁכָּבִֽי׃<BR>
<B>ז,יד</B> וְחִתַּתַּ֥נִי בַֽחֲלֹמ֑וֹת    וּֽמֵחֶזְיֹנ֥וֹת תְּבַֽעֲתַֽנִּי׃<BR>
<B>ז,טו</B> וַתִּבְחַ֣ר מַֽחֲנָ֣ק נַפְשִׁ֑י    מָ֝֗וֶת מֵֽעַצְמוֹתָֽי׃<BR>
<B>ז,טז</B> מָ֭אַסְתִּי לֹֽא־לְעֹלָ֣ם אֶֽחְיֶ֑ה    חֲדַ֥ל מִ֝מֶּ֗נִּי כִּי־הֶ֥בֶל יָמָֽי׃<BR>
<B>ז,יז</B> מָֽה־אֱ֭נוֹשׁ כִּ֣י תְגַדְּלֶ֑נּוּ    וְכִֽי־תָשִׁ֖ית אֵלָ֣יו לִבֶּֽךָ׃<BR>
<B>ז,יח</B> וַתִּפְקְדֶ֥נּוּ לִבְקָרִ֑ים    לִ֝רְגָעִ֗ים תִּבְחָנֶֽנּוּ׃<BR>
<B>ז,יט</B> כַּ֭מָּה לֹֽא־תִשְׁעֶ֣ה מִמֶּ֑נִּי    לֹֽא־תַ֝רְפֵּ֗נִי עַד־בִּלְעִ֥י רֻקִּֽי׃<BR>
<B>ז,כ</B> חָטָ֡אתִי מָ֤ה אֶפְעַ֨ל ׀ לָךְ֮    נֹצֵ֪ר הָֽאָ֫דָ֥ם<BR>לָ֤מָה שַׂמְתַּ֣נִי לְמִפְגָּ֣ע לָ֑ךְ    וָאֶֽהְיֶ֖ה עָלַ֣י לְמַשָּֽׂא׃<BR>
<B>ז,כא</B> וּמֶ֤ה ׀ לֹֽא־תִשָּׂ֣א פִשְׁעִי֮    וְתַֽעֲבִ֪יר אֶת־עֲו֫‍ֹנִ֥י<BR>כִּֽי־עַ֭תָּה לֶֽעָפָ֣ר אֶשְׁכָּ֑ב    וְשִׁ֖חַרְתַּ֣נִי וְאֵינֶֽנִּי׃<BR>
<B>ח,א</B>                וַ֭יַּעַן בִּלְדַּ֥ד הַשּׁוּחִ֗י וַיֹּאמַֽר׃<BR>
<B>ח,ב</B> עַד־אָ֥ן תְּמַלֶּל־אֵ֑לֶּה    וְר֥וּחַ כַּ֝בִּ֗יר אִמְרֵי־פִֽיךָ׃<BR>
<B>ח,ג</B> הַ֭אֵל יְעַוֵּ֣ת מִשְׁפָּ֑ט    וְאִם־שַׁ֝דַּ֗י יְעַוֵּֽת־צֶֽדֶק׃<BR>
<B>ח,ד</B> אִם־בָּנֶ֥יךָ חָֽטְאוּ־ל֑וֹ    וַֽ֝יְשַׁלְּחֵ֗ם בְּיַד־פִּשְׁעָֽם׃<BR>
<B>ח,ה</B> אִם־אַ֭תָּה תְּשַׁחֵ֣ר אֶל־אֵ֑ל    וְאֶל־שַׁ֝דַּ֗י תִּתְחַנָּֽן׃<BR>
<B>ח,ו</B> אִם־זַ֥ךְ וְיָשָׁ֗ר אָ֥תָּה    כִּֽי־עַ֭תָּה יָעִ֣יר עָלֶ֑יךָ וְ֝שִׁלַּ֗ם נְוַ֣ת צִדְקֶֽךָ׃<BR>
<B>ח,ז</B> וְהָיָ֣ה רֵאשִֽׁיתְךָ֣ מִצְעָ֑ר    וְ֝אַחֲרִֽיתְךָ֗ יִשְׂגֶּ֥ה מְאֹֽד׃<BR>
<B>ח,ח</B> כִּֽי־שְׁאַל־נָ֭א לְדֹ֣ר רִישׁ֑וֹן    וְ֝כוֹנֵ֗ן לְחֵ֣קֶר אֲבוֹתָֽם׃<BR>
<B>ח,ט</B> כִּֽי־תְמ֣וֹל אֲ֭נַחְנוּ וְלֹ֣א נֵדָ֑ע    כִּ֤י צֵ֖ל יָמֵ֣ינוּ עֲלֵי־אָֽרֶץ׃<BR>
<B>ח,י</B> הֲלֹא־הֵ֣ם י֭וֹרוּךָ יֹ֣אמְרוּ לָ֑ךְ    וּ֝מִלִּבָּ֗ם יוֹצִ֥אוּ מִלִּֽים׃<BR>
<B>ח,יא</B> הֲיִֽגְאֶה־גֹּ֭מֶא בְּלֹ֣א בִצָּ֑ה    יִשְׂגֶּה־אָ֥חוּ בְלִי־מָֽיִם׃<BR>
<B>ח,יב</B> עֹדֶ֣נּוּ בְ֭אִבּוֹ לֹ֣א יִקָּטֵ֑ף    וְלִפְנֵ֖י כָל־חָצִ֣יר יִיבָֽשׁ׃<BR>
<B>ח,יג</B> כֵּ֗ן אָ֭רְחוֹת כָּל־שֹׁ֣כְחֵי אֵ֑ל    וְתִקְוַ֖ת חָנֵ֣ף תֹּאבֵֽד׃<BR>
<B>ח,יד</B> אֲשֶׁר־יָק֥וֹט כִּסְל֑וֹ    וּבֵ֥ית עַ֝כָּבִ֗ישׁ מִבְטַחֽוֹ׃<BR>
<B>ח,טו</B> יִשָּׁעֵ֣ן עַל־בֵּ֭יתוֹ וְלֹ֣א יַֽעֲמֹ֑ד    יַֽחֲזִ֥יק בּ֝֗וֹ וְלֹ֣א יָקֽוּם׃<BR>
<B>ח,טז</B> רָטֹ֣ב ה֭וּא לִפְנֵי־שָׁ֑מֶשׁ    וְעַ֥ל גַּ֝נָּת֗וֹ יֹֽנַקְתּ֥וֹ תֵצֵֽא׃<BR>
<B>ח,יז</B> עַל־גַּ֭ל שָֽׁרָשָׁ֣יו יְסֻבָּ֑כוּ    בֵּ֖ית אֲבָנִ֣ים יֶֽחֱזֶֽה׃<BR>
<B>ח,יח</B> אִם־יְבַלְּעֶ֥נּוּ מִמְּקֹמ֑וֹ    וְכִ֥חֶשׁ בּ֝֗וֹ לֹ֣א רְאִיתִֽיךָ׃<BR>
<B>ח,יט</B> הֶן־ה֭וּא מְשׂ֣וֹשׂ דַּרְכּ֑וֹ    וּ֝מֵֽעָפָ֗ר אַחֵ֥ר יִצְמָֽחוּ׃<BR>
<B>ח,כ</B> הֶן־אֵ֭ל לֹ֣א יִמְאַס־תָּ֑ם    וְלֹֽא־יַ֝חֲזִ֗יק בְּיַד־מְרֵעִֽים׃<BR>
<B>ח,כא</B> עַד־יְמַלֵּ֣ה שְׂח֣וֹק פִּ֑יךָ    וּשְׂפָתֶ֥יךָ תְרוּעָֽה׃<BR>
<B>ח,כב</B> שֹֽׂנְאֶ֥יךָ יִלְבְּשׁוּ־בֹ֑שֶׁת    וְאֹ֖הֶל רְשָׁעִ֣ים אֵינֶֽנּוּ׃<BR>
<B>ט,א</B>                וַיַּ֥עַן אִיּ֗וֹב וַיֹּאמַֽר׃<BR>
<B>ט,ב</B> אָ֭מְנָם יָדַ֣עְתִּי כִי־כֵ֑ן    וּמַה־יִּצְדַּ֖ק אֱנ֣וֹשׁ עִם־אֵֽל׃<BR>
<B>ט,ג</B> אִם־יַ֭חְפֹּץ לָרִ֣יב עִמּ֑וֹ    לֹֽא־יַ֝עֲנֶ֗נּוּ אַחַ֥ת מִנִּי־אָֽלֶף׃<BR>
<B>ט,ד</B> חֲכַ֣ם לֵ֭בָב וְאַמִּ֣יץ כֹּ֑חַ    מִֽי־הִקְשָׁ֥ה אֵ֝לָ֗יו וַיִּשְׁלָֽם׃<BR>
<B>ט,ה</B> הַמַּעְתִּ֣יק הָ֭רִים וְלֹ֣א יָדָ֑עוּ    אֲשֶׁ֖ר הֲפָכָ֣ם בְּאַפּֽוֹ׃<BR>
<B>ט,ו</B> הַמַּרְגִּ֣יז אֶ֭רֶץ מִמְּקוֹמָ֑הּ    וְ֝עַמּוּדֶ֗יהָ יִתְפַּלָּצֽוּן׃<BR>
<B>ט,ז</B> הָֽאֹמֵ֣ר לַ֭חֶרֶס וְלֹ֣א יִזְרָ֑ח    וּבְעַ֖ד כּֽוֹכָבִ֣ים יַחְתֹּֽם׃<BR>
<B>ט,ח</B> נֹטֶ֣ה שָׁמַ֣יִם לְבַדּ֑וֹ    וְ֝דוֹרֵ֗ךְ עַל־בָּ֥מֳתֵי יָֽם׃<BR>
<B>ט,ט</B> עֹֽשֶׂה־עָ֭שׁ כְּסִ֥יל וְכִימָ֗ה    וְחַדְרֵ֥י תֵמָֽן׃<BR>
<B>ט,י</B> עֹשֶׂ֣ה גְ֭דֹלוֹת עַד־אֵ֣ין חֵ֑קֶר    וְנִפְלָא֗וֹת עַד־אֵ֥ין מִסְפָּֽר׃<BR>
<B>ט,יא</B> הֵ֤ן יַֽעֲבֹ֣ר עָ֭לַי וְלֹ֣א אֶרְאֶ֑ה    וְ֝יַֽחֲלֹ֗ף וְֽלֹא־אָבִ֥ין לֽוֹ׃<BR>
<B>ט,יב</B> הֵ֣ן יַ֭חְתֹּף מִ֣י יְשִׁיבֶ֑נּוּ    מִֽי־יֹאמַ֥ר אֵ֝לָ֗יו מַֽה־תַּעֲשֶֽׂה׃<BR>
<B>ט,יג</B> אֱ֭לוֹהַּ לֹֽא־יָשִׁ֣יב אַפּ֑וֹ    תַּחְתָּ֥ו שָֽׁ֝חֲח֗וּ עֹ֣זְרֵי רָֽהַב׃<BR>
<B>ט,יד</B> אַ֭ף כִּֽי־אָנֹכִ֣י אֶֽעֱנֶ֑נּוּ    אֶבְחֲרָ֖ה דְבָרַ֣י עִמּֽוֹ׃<BR>
<B>ט,טו</B> אֲשֶׁ֣ר אִם־צָ֭דַקְתִּי לֹ֣א אֶֽעֱנֶ֑ה    לִ֝מְשֹֽׁפְטִ֗י אֶתְחַנָּֽן׃<BR>
<B>ט,טז</B> אִם־קָרָ֥אתִי וַֽיַּעֲנֵ֑נִי    לֹֽא־אַ֝אֲמִ֗ין כִּֽי־יַאֲזִ֥ין קוֹלִֽי׃<BR>
<B>ט,יז</B> אֲשֶׁר־בִּשְׂעָרָ֥ה יְשׁוּפֵ֑נִי    וְהִרְבָּ֖ה פְצָעַ֣י חִנָּֽם׃<BR>
<B>ט,יח</B> לֹֽא־יִ֭תְּנֵנִי הָשֵׁ֣ב רוּחִ֑י    כִּ֥י יַ֝שְׂבִּעַ֗נִי מַמְּרֹרִֽים׃<BR>
<B>ט,יט</B> אִם־לְכֹ֣חַ אַמִּ֣יץ הִנֵּ֑ה    וְאִם־לְ֝מִשְׁפָּ֗ט מִ֣י יֽוֹעִידֵֽנִי׃<BR>
<B>ט,כ</B> אִם־אֶ֭צְדָּק פִּ֣י יַרְשִׁיעֵ֑נִי    תָּֽם־אָ֝֗נִי וַֽיַּעְקְשֵֽׁנִי׃<BR>
<B>ט,כא</B> תָּֽם־אָ֭נִי לֹֽא־אֵדַ֥ע נַפְשִׁ֗י    אֶמְאַ֥ס חַיָּֽי׃<BR>
<B>ט,כב</B> אַחַ֗ת הִ֥יא    עַל־כֵּ֥ן אָמַ֑רְתִּי תָּ֥ם וְ֝רָשָׁ֗ע ה֣וּא מְכַלֶּֽה׃<BR>
<B>ט,כג</B> אִם־שׁ֭וֹט יָמִ֣ית פִּתְאֹ֑ם    לְמַסַּ֖ת נְקִיִּ֣ם יִלְעָֽג׃<BR>
<B>ט,כד</B> אֶ֤רֶץ ׀ נִתְּנָ֬ה בְֽיַד־רָשָׁ֗ע    פְּנֵֽי־שֹׁפְטֶ֥יהָ יְכַסֶּ֑ה<BR>אִם־לֹ֖א אֵפ֣וֹא    מִי־הֽוּא׃<BR>
<B>ט,כה</B> וְיָמַ֣י קַ֭לּוּ מִנִּי־רָ֑ץ    בָּֽ֝רְח֗וּ לֹֽא־רָא֥וּ טוֹבָֽה׃<BR>
<B>ט,כו</B> חָֽ֭לְפוּ עִם־אֳנִיּ֣וֹת אֵבֶ֑ה    כְּ֝נֶ֗שֶׁר יָט֥וּשׂ עֲלֵי־אֹֽכֶל׃<BR>
<B>ט,כז</B> אִם־אָ֭מְרִי אֶשְׁכְּחָ֣ה שִׂיחִ֑י    אֶֽעֶזְבָ֖ה פָנַ֣י וְאַבְלִֽיגָה׃<BR>
<B>ט,כח</B> יָגֹ֥רְתִּי כָל־עַצְּבֹתָ֑י    יָ֝דַ֗עְתִּי כִּי־לֹ֥א תְנַקֵּֽנִי׃<BR>
<B>ט,כט</B> אָֽנֹכִ֥י אֶרְשָׁ֑ע    לָמָּה־זֶּ֝֗ה הֶ֣בֶל אִיגָֽע׃<BR>
<B>ט,ל</B> אִם־הִתְרָחַ֥צְתִּי במו־ (בְמֵי־) שָׁ֑לֶג    וַֽ֝הֲזִכּ֗וֹתִי בְּבֹ֣ר כַּפָּֽי׃<BR>
<B>ט,לא</B> אָ֭ז בַּשַּׁ֣חַת תִּטְבְּלֵ֑נִי    וְ֝תִֽעֲב֗וּנִי שַׂלְמוֹתָֽי׃<BR>
<B>ט,לב</B> כִּֽי־לֹא־אִ֣ישׁ כָּמ֣וֹנִי אֶֽעֱנֶ֑נּוּ    נָב֥וֹא יַ֝חְדָּ֗ו בַּמִּשְׁפָּֽט׃<BR>
<B>ט,לג</B> לֹ֣א יֵשׁ־בֵּינֵ֣ינוּ מוֹכִ֑יחַ    יָשֵׁ֖ת יָד֣וֹ עַל־שְׁנֵֽינוּ׃<BR>
<B>ט,לד</B> יָסֵ֣ר מֵֽעָלַ֣י שִׁבְ<BIG>ט֑</BIG>וֹ    וְ֝אֵֽמָת֗וֹ אַֽל־תְּבַעֲתַֽנִּי׃<BR>
<B>ט,לה</B> אֲֽ֭דַבְּרָה וְלֹ֣א אִֽירָאֶ֑נּוּ    כִּ֥י לֹא־כֵ֥ן אָֽ֝נֹכִ֗י עִמָּדִֽי׃<BR>
<B>י,א</B> נָֽקְטָ֥ה נַפְשִׁ֗י בְּחַ֫יָּ֥י    אֶֽעֶזְבָ֣ה עָלַ֣י שִׂיחִ֑י אֲ֝דַבְּרָ֗ה בְּמַ֣ר נַפְשִֽׁי׃<BR>
<B>י,ב</B> אֹמַ֣ר אֶל־אֱ֭לוֹהַּ אַל־תַּרְשִׁיעֵ֑נִי    הֽ֝וֹדִיעֵ֗נִי עַ֣ל מַה־תְּרִיבֵֽנִי׃<BR>
<B>י,ג</B> הֲט֤וֹב לְךָ֨ ׀ כִּֽי־תַעֲשֹׁ֗ק כִּֽי־תִ֭מְאַס יְגִ֣יעַ כַּפֶּ֑יךָ    וְעַל־עֲצַ֖ת רְשָׁעִ֣ים הוֹפָֽעְתָּ׃<BR>
<B>י,ד</B> הַֽעֵינֵ֣י בָשָׂ֣ר לָ֑ךְ    אִם־כִּרְא֖וֹת אֱנ֣וֹשׁ תִּרְאֶֽה׃<BR>
<B>י,ה</B> הֲכִימֵ֣י אֱנ֣וֹשׁ יָמֶ֑יךָ    אִם־שְׁ֝נוֹתֶ֗יךָ כִּ֣ימֵי גָֽבֶר׃<BR>
<B>י,ו</B> כִּֽי־תְבַקֵּ֥שׁ לַֽעֲו‍ֹנִ֑י    וּֽלְחַטָּאתִ֥י תִדְרֽוֹשׁ׃<BR>
<B>י,ז</B> עַֽל־דַּ֭עְתְּךָ כִּֽי־לֹ֣א אֶרְשָׁ֑ע    וְאֵ֖ין מִיָּֽדְךָ֣ מַצִּֽיל׃<BR>
<B>י,ח</B> יָדֶ֣יךָ עִ֭צְּבוּנִי וַֽיַּעֲשׂ֑וּנִי    יַ֥חַד סָ֝בִ֗יב וַֽתְּבַלְּעֵֽנִי׃<BR>
<B>י,ט</B> זְכָר־נָ֭א כִּֽי־כַחֹ֣מֶר עֲשִׂיתָ֑נִי    וְֽאֶל־עָפָ֥ר תְּשִׁיבֵֽנִי׃<BR>
<B>י,י</B> הֲלֹ֣א כֶֽ֭חָלָב תַּתִּיכֵ֑נִי    וְ֝כַגְּבִנָּ֗ה תַּקְפִּיאֵֽנִי׃<BR>
<B>י,יא</B> ע֣וֹר וּ֭בָשָׂר תַּלְבִּישֵׁ֑נִי    וּֽבַעֲצָמ֥וֹת וְ֝גִידִ֗ים תְּשֹֽׂכְכֵֽנִי׃<BR>
<B>י,יב</B> חַיִּ֣ים וָ֭חֶסֶד עָשִׂ֣יתָ עִמָּדִ֑י    וּ֝פְקֻדָּֽתְךָ֗ שָֽׁמְרָ֥ה רוּחִֽי׃<BR>
<B>י,יג</B> וְ֭אֵלֶּה צָפַ֣נְתָּ בִלְבָבֶ֑ךָ    יָ֝דַ֗עְתִּי כִּי־זֹ֥את עִמָּֽךְ׃<BR>
<B>י,יד</B> אִם־חָטָ֥אתִי וּשְׁמַרְתָּ֑נִי    וּ֝מֵֽעֲו‍ֹנִ֗י לֹ֣א תְנַקֵּֽנִי׃<BR>
<B>י,טו</B> אִם־רָשַׁ֡עְתִּי אַלְלַ֬י לִ֗י    וְ֭צָדַקְתִּי לֹֽא־אֶשָּׂ֣א רֹאשִׁ֑י<BR>שְׂבַ֥ע קָ֝ל֗וֹן    וּרְאֵ֥ה עָנְיִֽי׃<BR>
<B>י,טז</B> וְ֭יִגְאֶה כַּשַּׁ֣חַל תְּצוּדֵ֑נִי    וְ֝תָשֹׁ֗ב תִּתְפַּלָּא־בִֽי׃<BR>
<B>י,יז</B> תְּחַדֵּ֬שׁ עֵדֶ֨יךָ ׀ נֶגְדִּ֗י וְתֶ֣רֶב כַּֽ֭עַשְׂךָ עִמָּדִ֑י    חֲלִיפ֖וֹת וְצָבָ֣א עִמִּֽי׃<BR>
<B>י,יח</B> וְלָ֣מָּה מֵ֭רֶחֶם הֹֽצֵאתָ֑נִי    אֶ֝גְוַ֗ע וְעַ֣יִן לֹֽא־תִרְאֵֽנִי׃<BR>
<B>י,יט</B> כַּֽאֲשֶׁ֣ר לֹֽא־הָיִ֣יתִי אֶֽהְיֶ֑ה    מִ֝בֶּ֗טֶן לַקֶּ֥בֶר אוּבָֽל׃<BR>
<B>י,כ</B> הֲלֹֽא־מְעַ֣ט יָמַ֣י יחדל (וַֽחֲדָ֑ל)    ישית (וְשִׁ֥ית) מִ֝מֶּ֗נִּי וְאַבְלִ֥יגָה מְּעָֽט׃<BR>
<B>י,כא</B> בְּטֶ֣רֶם אֵ֭לֵךְ וְלֹ֣א אָשׁ֑וּב    אֶל־אֶ֖רֶץ חֹ֣שֶׁךְ וְצַלְמָֽוֶת׃<BR>
<B>י,כב</B> אֶ֤רֶץ עֵפָ֨תָה ׀ כְּמ֥וֹ אֹ֗פֶל צַ֭לְמָוֶת וְלֹ֥א סְדָרִ֗ים    וַתֹּ֥פַע כְּמוֹ־אֹֽפֶל׃<BR>
<B>יא,א</B>                וַ֭יַּעַן צֹפַ֥ר הַֽנַּעֲמָתִ֗י וַיֹּאמַֽר׃<BR>
<B>יא,ב</B> הֲרֹ֣ב דְּ֭בָרִים לֹ֣א יֵֽעָנֶ֑ה    וְאִם־אִ֖ישׁ שְׂפָתַ֣יִם יִצְדָּֽק׃<BR>
<B>יא,ג</B> בַּ֭דֶּיךָ מְתִ֣ים יַֽחֲרִ֑ישׁוּ    וַ֝תִּלְעַ֗ג וְאֵ֣ין מַכְלִֽם׃<BR>
<B>יא,ד</B> וַ֭תֹּאמֶר זַ֣ךְ לִקְחִ֑י    וּ֝בַ֗ר הָיִ֥יתִי בְעֵינֶֽיךָ׃<BR>
<B>יא,ה</B> וְֽאוּלָ֗ם מִֽי־יִתֵּ֣ן אֱל֣וֹהַּ דַּבֵּ֑ר    וְיִפְתַּ֖ח שְׂפָתָ֣יו עִמָּֽךְ׃<BR>
<B>יא,ו</B> וְיַגֶּד־לְךָ֨ ׀ תַּ֥עֲלֻמ֣וֹת חָכְמָה֮    כִּֽי־כִפְלַ֪יִם לְֽתוּשִׁ֫יָּ֥ה<BR>וְדַ֡ע    כִּֽי־יַשֶּׁ֥ה לְךָ֥ אֱ֝ל֗וֹהַּ מֵֽעֲו‍ֹנֶֽךָ׃<BR>
<B>יא,ז</B> הַחֵ֣קֶר אֱל֣וֹהַּ תִּמְצָ֑א    אִ֤ם עַד־תַּכְלִ֖ית שַׁדַּ֣י תִּמְצָֽא׃<BR>
<B>יא,ח</B> גָּבְהֵ֣י שָׁ֭מַיִם מַה־תִּפְעָ֑ל    עֲמֻקָּ֥ה מִ֝שְּׁא֗וֹל מַה־תֵּדָֽע׃<BR>
<B>יא,ט</B> אֲרֻכָּ֣ה מֵאֶ֣רֶץ מִדָּ֑הּ    וּ֝רְחָבָ֗ה מִנִּי־יָֽם׃<BR>
<B>יא,י</B> אִם־יַֽחֲלֹ֥ף וְיַסְגִּ֑יר    וְ֝יַקְהִ֗יל וּמִ֣י יְשִׁיבֶֽנּוּ׃<BR>
<B>יא,יא</B> כִּי־ה֭וּא יָדַ֣ע מְתֵי־שָׁ֑וְא    וַיַּרְא־אָ֝֗וֶן וְלֹ֣א יִתְבּוֹנָֽן׃<BR>
<B>יא,יב</B> וְאִ֣ישׁ נָ֭בוּב יִלָּבֵ֑ב    וְעַ֥יִר פֶּ֝֗רֶא אָדָ֥ם יִוָּלֵֽד׃<BR>
<B>יא,יג</B> אִם־אַ֭תָּ֗ה הֲכִינ֣וֹתָ לִבֶּ֑ךָ    וּפָֽרַשְׂתָּ֖ אֵלָ֣יו כַּפֶּֽיךָ׃<BR>
<B>יא,יד</B> אִם־אָ֣וֶן בְּ֭יָֽדְךָ הַרְחִיקֵ֑הוּ    וְאַל־תַּשְׁכֵּ֖ן בְּאֹֽהָלֶ֣יךָ עַוְלָֽה׃<BR>
<B>יא,טו</B> כִּי־אָ֤ז ׀ תִּשָּׂ֣א פָנֶ֣יךָ מִמּ֑וּם    וְהָיִ֥יתָ מֻ֝צָ֗ק וְלֹ֣א תִירָֽא׃<BR>
<B>יא,טז</B> כִּֽי־אַ֭תָּה עָמָ֣ל תִּשְׁכָּ֑ח    כְּמַ֖יִם עָֽבְר֣וּ תִזְכֹּֽר׃<BR>
<B>יא,יז</B> וּֽ֭מִצָּהֳרַיִם יָק֣וּם חָ֑לֶד    תָּ֝עֻ֗פָה כַּבֹּ֥קֶר תִּֽהְיֶֽה׃<BR>
<B>יא,יח</B> וּֽ֭בָטַחְתָּ כִּֽי־יֵ֣שׁ תִּקְוָ֑ה    וְ֝חָֽפַרְתָּ֗ לָבֶ֥טַח תִּשְׁכָּֽב׃<BR>
<B>יא,יט</B> וְֽ֭רָבַצְתָּ וְאֵ֣ין מַֽחֲרִ֑יד    וְחִלּ֖וּ פָנֶ֣יךָ רַבִּֽים׃<BR>
<B>יא,כ</B> וְעֵינֵ֥י רְשָׁעִ֗ים תִּ֫כְלֶ֥ינָה    וּ֭מָנוֹס אָבַ֣ד מִנְהֶ֑ם וְ֝תִקְוָתָ֗ם מַֽפַּֽח־נָֽפֶשׁ׃<BR>
<B>יב,א</B>                וַיַּ֥עַן אִיּ֗וֹב וַיֹּאמַֽר׃<BR>
<B>יב,ב</B> אָ֭מְנָם כִּ֣י אַתֶּם־עָ֑ם    וְ֝עִמָּכֶ֗ם תָּמ֥וּת חָכְמָֽה׃<BR>
<B>יב,ג</B> גַּם־לִ֤י לֵבָ֨ב ׀ כְּֽמוֹכֶ֗ם לֹֽא־נֹפֵ֣ל אָֽנֹכִ֣י מִכֶּ֑ם    וְאֶת־מִי־אֵ֥ין כְּמוֹ־אֵֽלֶּה׃<BR>
<B>יב,ד</B> שְׂחֹ֤ק לְרֵעֵ֨הוּ ׀ אֶֽהְיֶ֗ה קֹרֵ֣א לֶֽ֭אֱלוֹהַּ וַֽיַּעֲנֵ֑הוּ    שְׂ֝ח֗וֹק צַדִּ֥יק תָּמִֽים׃<BR>
<B>יב,ה</B> לַפִּ֣יד בּ֭וּז לְעַשְׁתּ֣וּת שַֽׁאֲנָ֑ן    נָ֝כ֗וֹן לְמ֣וֹעֲדֵי רָֽגֶל׃<BR>
<B>יב,ו</B> יִשְׁלָ֤יוּ אֹֽהָלִ֨ים ׀ לְשֹׁ֥דְדִ֗ים וּֽ֭בַטֻּחוֹת לְמַרְגִּ֣יזֵי אֵ֑ל    לַֽאֲשֶׁ֤ר הֵבִ֖יא אֱל֣וֹהַּ בְּיָדֽוֹ׃<BR>
<B>יב,ז</B> וְֽאוּלָ֗ם שְׁאַל־נָ֣א בְהֵמ֣וֹת וְתֹרֶ֑ךָּ    וְע֥וֹף הַ֝שָּׁמַ֗יִם וְיַגֶּד־לָֽךְ׃<BR>
<B>יב,ח</B> א֤וֹ שִׂ֣יחַ לָאָ֣רֶץ וְתֹרֶ֑ךָּ    וִֽיסַפְּר֥וּ לְ֝ךָ֗ דְּגֵ֣י הַיָּֽם׃<BR>
<B>יב,ט</B> מִ֭י לֹֽא־יָדַ֣ע בְּכָל־אֵ֑לֶּה    כִּ֥י יַד־יְ֝הוָ֗ה עָ֣שְׂתָה זֹּֽאת׃<BR>
<B>יב,י</B> אֲשֶׁ֣ר בְּ֭יָדוֹ נֶ֣פֶשׁ כָּל־חָ֑י    וְ֝ר֗וּחַ כָּל־בְּשַׂר־אִֽישׁ׃<BR>
<B>יב,יא</B> הֲלֹא־אֹ֭זֶן מִלִּ֣ין תִּבְחָ֑ן    וְ֝חֵ֗ךְ אֹ֣כֶל יִטְעַם־לֽוֹ׃<BR>
<B>יב,יב</B> בִּֽישִׁישִׁ֥ים חָכְמָ֑ה    וְאֹ֖רֶךְ יָמִ֣ים תְּבוּנָֽה׃<BR>
<B>יב,יג</B> עִ֭מּוֹ חָכְמָ֣ה וּגְבוּרָ֑ה    ל֝֗וֹ עֵצָ֥ה וּתְבוּנָֽה׃<BR>
<B>יב,יד</B> הֵ֣ן יַֽ֭הֲרוֹס וְלֹ֣א יִבָּנֶ֑ה    יִסְגֹּ֥ר עַל־אִ֝֗ישׁ וְלֹ֣א יִפָּתֵֽחַ׃<BR>
<B>יב,טו</B> הֵ֤ן יַעְצֹ֣ר בַּמַּ֣יִם וְיִבָ֑שׁוּ    וִֽ֝ישַׁלְּחֵ֗ם וְיַ֖הַפְכוּ אָֽרֶץ׃<BR>
<B>יב,טז</B> עִ֭מּוֹ עֹ֣ז וְתֽוּשִׁיָּ֑ה    ל֝֗וֹ שֹׁגֵ֥ג וּמַשְׁגֶּֽה׃<BR>
<B>יב,יז</B> מוֹלִ֣יךְ יֽוֹעֲצִ֣ים שׁוֹלָ֑ל    וְֽשֹׁפְטִ֥ים יְהוֹלֵֽל׃<BR>
<B>יב,יח</B> מוּסַ֣ר מְלָכִ֣ים פִּתֵּ֑חַ    וַיֶּאְסֹ֥ר אֵ֝ז֗וֹר בְּמָתְנֵיהֶֽם׃<BR>
<B>יב,יט</B> מוֹלִ֣יךְ כֹּֽהֲנִ֣ים שׁוֹלָ֑ל    וְאֵֽתָנִ֣ים יְסַלֵּֽף׃<BR>
<B>יב,כ</B> מֵסִ֣יר שָׂ֭פָה לְנֶֽאֱמָנִ֑ים    וְטַ֖עַם זְקֵנִ֣ים יִקָּֽח׃<BR>
<B>יב,כא</B> שׁוֹפֵ֣ךְ בּ֭וּז עַל־נְדִיבִ֑ים    וּמְזִ֖יחַ אֲפִיקִ֣ים רִפָּֽה׃<BR>
<B>יב,כב</B> מְגַלֶּ֣ה עֲ֭מֻקוֹת מִנִּי־חֹ֑שֶׁךְ    וַיֹּצֵ֖א לָא֣וֹר צַלְמָֽוֶת׃<BR>
<B>יב,כג</B> מַשְׂגִּ֣יא לַ֭גּוֹיִם וַֽיְאַבְּדֵ֑ם    שֹׁטֵ֥חַ לַ֝גּוֹיִ֗ם וַיַּנְחֵֽם׃<BR>
<B>יב,כד</B> מֵסִ֗יר לֵ֭ב רָאשֵׁ֣י עַם־הָאָ֑רֶץ    וַ֝יַּתְעֵ֗ם בְּתֹ֣הוּ לֹא־דָֽרֶךְ׃<BR>
<B>יב,כה</B> יְמַֽשְׁשׁוּ־חֹ֥שֶׁךְ וְלֹא־א֑וֹר    וַ֝יַּתְעֵ֗ם כַּשִּׁכּֽוֹר׃<BR>
<B>יג,א</B> הֶן־כֹּ֭ל רָֽאֲתָ֣ה עֵינִ֑י    שָֽׁמְעָ֥ה אָ֝זְנִ֗י וַתָּ֥בֶן לָֽהּ׃<BR>
<B>יג,ב</B> כְּֽ֭דַעְתְּכֶם יָדַ֣עְתִּי גַם־אָ֑נִי    לֹֽא־נֹפֵ֖ל אָֽנֹכִ֣י מִכֶּֽם׃<BR>
<B>יג,ג</B> אוּלָ֗ם אֲ֭נִי אֶל־שַׁדַּ֣י אֲדַבֵּ֑ר    וְהוֹכֵ֖חַ אֶל־אֵ֣ל אֶחְפָּֽץ׃<BR>
<B>יג,ד</B> וְֽאוּלָ֗ם אַתֶּ֥ם טֹֽפְלֵי־שָׁ֑קֶר    רֹֽפְאֵ֖י אֱלִ֣ל כֻּלְּכֶֽם׃<BR>
<B>יג,ה</B> מִֽי־יִ֭תֵּן הַֽחֲרֵ֣שׁ תַּֽחֲרִישׁ֑וּן    וּתְהִ֖י לָכֶ֣ם לְחָכְמָֽה׃<BR>
<B>יג,ו</B> שִׁמְעוּ־נָ֥א תֽוֹכַחְתִּ֑י    וְרִב֖וֹת שְׂפָתַ֣י הַקְשִֽׁיבוּ׃<BR>
<B>יג,ז</B> הַ֭לְאֵל תְּדַבְּר֣וּ עַוְלָ֑ה    וְ֝ל֗וֹ תְּֽדַבְּר֥וּ רְמִיָּֽה׃<BR>
<B>יג,ח</B> הֲפָנָ֥יו תִּשָּׂא֑וּן    אִם־לָאֵ֥ל תְּרִיבֽוּן׃<BR>
<B>יג,ט</B> הֲ֭טוֹב כִּֽי־יַחְקֹ֣ר אֶתְכֶ֑ם    אִם־כְּהָתֵ֥ל בֶּֽ֝אֱנ֗וֹשׁ תְּהָתֵ֥לּוּ בֽוֹ׃<BR>
<B>יג,י</B> הוֹכֵ֣חַ יוֹכִ֣יחַ אֶתְכֶ֑ם    אִם־בַּ֝סֵּ֗תֶר פָּנִ֥ים תִּשָּׂאֽוּן׃<BR>
<B>יג,יא</B> הֲלֹ֣א שְׂ֭אֵתוֹ תְּבַעֵ֣ת אֶתְכֶ֑ם    וּ֝פַחְדּ֗וֹ יִפֹּ֥ל עֲלֵיכֶֽם׃<BR>
<B>יג,יב</B> זִֽ֭כְרֹנֵיכֶם מִשְׁלֵי־אֵ֑פֶר    לְגַבֵּי־חֹ֝֗מֶר גַּבֵּיכֶֽם׃<BR>
<B>יג,יג</B> הַֽחֲרִ֣ישׁוּ מִ֭מֶּנִּי וַֽאֲדַבְּרָה־אָ֑נִי    וְיַֽעֲבֹ֖ר עָלַ֣י מָֽה׃<BR>
<B>יג,יד</B> עַל־מָ֤ה ׀ אֶשָּׂ֣א בְשָׂרִ֣י בְשִׁנָּ֑י    וְ֝נַפְשִׁ֗י אָשִׂ֥ים בְּכַפִּֽי׃<BR>
<B>יג,טו</B> הֵ֣ן יִ֭קְטְלֵנִי לא (ל֣וֹ) אֲיַחֵ֑ל    אַךְ־דְּ֝רָכַ֗י אֶל־פָּנָ֥יו אוֹכִֽיחַ׃<BR>
<B>יג,טז</B> גַּם־הוּא־לִ֥י לִֽישׁוּעָ֑ה    כִּי־לֹ֥א לְ֝פָנָ֗יו חָנֵ֥ף יָבֽוֹא׃<BR>
<B>יג,יז</B> שִׁמְע֣וּ שָׁ֭מוֹעַ מִלָּתִ֑י    וְ֝אַֽחֲוָתִ֗י בְּאָזְנֵיכֶֽם׃<BR>
<B>יג,יח</B> הִנֵּה־נָ֭א עָרַ֣כְתִּי מִשְׁפָּ֑ט    יָ֝דַ֗עְתִּי כִּֽי־אֲנִ֥י אֶצְדָּֽק׃<BR>
<B>יג,יט</B> מִי־ה֭וּא יָרִ֣יב עִמָּדִ֑י    כִּֽי־עַתָּ֖ה אַֽחֲרִ֣ישׁ וְאֶגְוָֽע׃<BR>
<B>יג,כ</B> אַךְ־שְׁ֭תַּיִם אַל־תַּ֣עַשׂ עִמָּדִ֑י    אָ֥ז מִ֝פָּנֶ֗יךָ לֹ֣א אֶסָּתֵֽר׃<BR>
<B>יג,כא</B> כַּ֭פְּךָ מֵֽעָלַ֣י הַרְחַ֑ק    וְ֝אֵ֥מָתְךָ֗ אַֽל־תְּבַעֲתַֽנִּי׃<BR>
<B>יג,כב</B> וּ֭קְרָא וְאָֽנֹכִ֣י אֶֽעֱנֶ֑ה    אֽוֹ־אֲ֝דַבֵּ֗ר וַֽהֲשִׁיבֵֽנִי׃<BR>
<B>יג,כג</B> כַּמָּ֣ה לִ֭י עֲו‍ֹנ֣וֹת וְחַטָּא֑וֹת    פִּֽשְׁעִ֥י וְ֝חַטָּאתִ֗י הֹֽדִיעֵֽנִי׃<BR>
<B>יג,כד</B> לָֽמָּה־פָנֶ֥יךָ תַסְתִּ֑יר    וְתַחְשְׁבֵ֖נִי לְאוֹיֵ֣ב לָֽךְ׃<BR>
<B>יג,כה</B> הֶֽעָלֶ֣ה נִדָּ֣ף תַּֽעֲר֑וֹץ    וְאֶת־קַ֖שׁ יָבֵ֣שׁ תִּרְדֹּֽף׃<BR>
<B>יג,כו</B> כִּֽי־תִכְתֹּ֣ב עָלַ֣י מְרֹר֑וֹת    וְ֝תֽוֹרִישֵׁ֗נִי עֲו‍ֹנ֥וֹת נְעוּרָֽי׃<BR>
<B>יג,כז</B> וְתָ֘שֵׂ֤ם בַּסַּ֨ד ׀ רַגְלַ֗י    וְתִשְׁמ֥וֹר כָּל־אָרְחוֹתָ֑י<BR>עַל־שָׁרְשֵׁ֥י רַ֝גְלַ֗י    תִּתְחַקֶּֽה׃<BR>
<B>יג,כח</B> וְ֭הוּא כְּרָקָ֣ב יִבְלֶ֑ה    כְּ֝בֶ֗גֶד אֲכָ֣לוֹ עָֽשׁ׃<BR>
<B>יד,א</B> אָ֭דָם יְל֣וּד אִשָּׁ֑ה    קְצַ֥ר יָ֝מִ֗ים וּֽשְׂבַֽע־רֹֽגֶז׃<BR>
<B>יד,ב</B> כְּצִ֣יץ יָ֭צָא וַיִּמָּ֑ל    וַיִּבְרַ֥ח כַּ֝צֵּ֗ל וְלֹ֣א יַֽעֲמֽוֹד׃<BR>
<B>יד,ג</B> אַף־עַל־זֶ֭ה פָּקַ֣חְתָּ עֵינֶ֑ךָ    וְאֹ֘תִ֤י תָבִ֖יא בְמִשְׁפָּ֣ט עִמָּֽךְ׃<BR>
<B>יד,ד</B> מִֽי־יִתֵּ֣ן טָ֭הוֹר מִטָּמֵ֗א    לֹ֣א אֶחָֽד׃<BR>
<B>יד,ה</B> אִ֥ם חֲרוּצִ֨ים ׀ יָמָ֗יו מִֽסְפַּר־חֳדָשָׁ֥יו אִתָּ֑ךְ    חֻקָּ֥ו עָ֝שִׂ֗יתָ וְלֹ֣א יַֽעֲבֹֽר׃<BR>
<B>יד,ו</B> שְׁעֵ֣ה מֵֽעָלָ֣יו וְיֶחְדָּ֑ל    עַד־יִ֝רְצֶ֗ה כְּשָׂכִ֥יר יוֹמֽוֹ׃<BR>
<B>יד,ז</B> כִּ֤י יֵ֥שׁ לָעֵ֗ץ    תִּ֫קְוָ֥ה<BR>אִֽם־יִ֭כָּרֵת וְע֣וֹד יַֽחֲלִ֑יף    וְ֝יֹֽנַקְתּ֗וֹ לֹ֣א תֶחְדָּֽל׃<BR>
<B>יד,ח</B> אִם־יַזְקִ֣ין בָּאָ֣רֶץ שָׁרְשׁ֑וֹ    וּ֝בֶֽעָפָ֗ר יָמ֥וּת גִּזְעֽוֹ׃<BR>
<B>יד,ט</B> מֵרֵ֣יחַ מַ֣יִם יַפְרִ֑חַ    וְעָשָׂ֖ה קָצִ֣יר כְּמוֹ־נָֽטַע׃<BR>
<B>יד,י</B> וְגֶ֣בֶר יָ֭מוּת וַֽיֶּחֱלָ֑שׁ    וַיִּגְוַ֖ע אָדָ֣ם וְאַיּֽוֹ׃<BR>
<B>יד,יא</B> אָֽזְלוּ־מַ֭יִם מִנִּי־יָ֑ם    וְ֝נָהָ֗ר יֶֽחֱרַ֥ב וְיָבֵֽשׁ׃<BR>
<B>יד,יב</B> וְאִ֥ישׁ שָׁכַ֗ב    וְֽלֹא־יָ֫ק֥וּם<BR>עַד־בִּלְתִּ֣י שָׁ֭מַיִם לֹ֣א יָקִ֑יצוּ    וְלֹֽא־יֵ֝עֹ֗רוּ מִשְּׁנָתָֽם׃<BR>
<B>יד,יג</B> מִ֤י יִתֵּ֨ן ׀ בִּשְׁא֬וֹל תַּצְפִּנֵ֗נִי    תַּ֭סְתִּירֵנִי עַד־שׁ֣וּב אַפֶּ֑ךָ<BR>תָּ֤שִֽׁית לִ֖י חֹ֣ק    וְתִזְכְּרֵֽנִי׃<BR>
<B>יד,יד</B> אִם־יָמ֥וּת גֶּ֗בֶר    הֲיִֽ֫חְיֶ֥ה<BR>כָּל־יְמֵ֣י צְבָאִ֣י אֲיַחֵ֑ל    עַד־בּ֝֗וֹא חֲלִֽיפָתִֽי׃<BR>
<B>יד,טו</B> תִּ֭קְרָא וְאָֽנֹכִ֣י אֶֽעֱנֶ֑ךָּ    לְֽמַעֲשֵׂ֖ה יָדֶ֣יךָ תִכְסֹֽף׃<BR>
<B>יד,טז</B> כִּֽי־עַ֭תָּה צְעָדַ֣י תִּסְפּ֑וֹר    לֹֽא־תִ֝שְׁמֹ֗ר עַל־חַטָּאתִֽי׃<BR>
<B>יד,יז</B> חָתֻ֣ם בִּצְר֣וֹר פִּשְׁעִ֑י    וַ֝תִּטְפֹּ֗ל עַל־עֲו‍ֹנִֽי׃<BR>
<B>יד,יח</B> וְ֭אוּלָם הַר־נוֹפֵ֣ל יִבּ֑וֹל    וְ֝צ֗וּר יֶעְתַּ֥ק מִמְּקֹמֽוֹ׃<BR>
<B>יד,יט</B> אֲבָנִ֤ים ׀ שָׁ֥חֲקוּ מַ֗יִם    תִּשְׁטֹֽף־סְפִיחֶ֥יהָ עֲפַר־אָ֑רֶץ<BR>וְתִקְוַ֖ת אֱנ֣וֹשׁ    הֶֽאֱבַֽדְתָּ׃<BR>
<B>יד,כ</B> תִּתְקְפֵ֣הוּ לָ֭נֶצַח וַֽיַּהֲלֹ֑ךְ    מְשַׁנֶּ֥ה פָ֝נָ֗יו וַֽתְּשַׁלְּחֵֽהוּ׃<BR>
<B>יד,כא</B> יִכְבְּד֣וּ בָ֭נָיו וְלֹ֣א יֵדָ֑ע    וְ֝יִצְעֲר֗וּ וְֽלֹא־יָבִ֥ין לָֽמוֹ׃<BR>
<B>יד,כב</B> אַךְ־בְּ֭שָׂרוֹ עָלָ֣יו יִכְאָ֑ב    וְ֝נַפְשׁ֗וֹ עָלָ֥יו תֶּֽאֱבָֽל׃<BR>
<B>טו,א</B>                וַ֭יַּעַן אֱלִיפַ֥ז הַֽתֵּימָנִ֗י וַיֹּאמַֽר׃<BR>
<B>טו,ב</B> הֶֽחָכָ֗ם יַֽעֲנֶ֥ה דַֽעַת־ר֑וּחַ    וִֽימַלֵּ֖א קָדִ֣ים בִּטְנֽוֹ׃<BR>
<B>טו,ג</B> הוֹכֵ֣חַ בְּ֭דָבָר לֹ֣א יִסְכּ֑וֹן    וּ֝מִלִּ֗ים לֹֽא־יוֹעִ֥יל בָּֽם׃<BR>
<B>טו,ד</B> אַף־אַ֭תָּה תָּפֵ֣ר יִרְאָ֑ה    וְתִגְרַ֥ע שִׂ֝יחָ֗ה לִפְנֵי־אֵֽל׃<BR>
<B>טו,ה</B> כִּ֤י יְאַלֵּ֣ף עֲוֽ‍ֹנְךָ֣ פִ֑יךָ    וְ֝תִבְחַ֗ר לְשׁ֣וֹן עֲרוּמִֽים׃<BR>
<B>טו,ו</B> יַרְשִֽׁיעֲךָ֣ פִ֣יךָ וְלֹא־אָ֑נִי    וּ֝שְׂפָתֶ֗יךָ יַֽעֲנוּ־בָֽךְ׃<BR>
<B>טו,ז</B> הֲרִאישׁ֣וֹן אָ֭דָם תִּוָּלֵ֑ד    וְלִפְנֵ֖י גְבָע֣וֹת חוֹלָֽלְתָּ׃<BR>
<B>טו,ח</B> הַבְס֣וֹד אֱל֣וֹהַּ תִּשְׁמָ֑ע    וְתִגְרַ֖ע אֵלֶ֣יךָ חָכְמָֽה׃<BR>
<B>טו,ט</B> מַה־יָּ֭דַעְתָּ וְלֹ֣א נֵדָ֑ע    תָּ֝בִ֗ין וְֽלֹא־עִמָּ֥נוּ הֽוּא׃<BR>
<B>טו,י</B> גַּם־שָׂ֣ב גַּם־יָשִׁ֣ישׁ בָּ֑נוּ    כַּבִּ֖יר מֵֽאָבִ֣יךָ יָמִֽים׃<BR>
<B>טו,יא</B> הַמְעַ֣ט מִ֭מְּךָ תַּנְחוּמ֣וֹת אֵ֑ל    וְ֝דָבָ֗ר לָאַ֥ט עִמָּֽךְ׃<BR>
<B>טו,יב</B> מַה־יִּקָּֽחֲךָ֥ לִבֶּ֑ךָ    וּֽמַה־יִּרְזְמ֥וּן עֵינֶֽיךָ׃<BR>
<B>טו,יג</B> כִּֽי־תָשִׁ֣יב אֶל־אֵ֣ל רוּחֶ֑ךָ    וְהֹצֵ֖אתָ מִפִּ֣יךָ מִלִּֽין׃<BR>
<B>טו,יד</B> מָֽה־אֱנ֥וֹשׁ כִּֽי־יִזְכֶּ֑ה    וְכִֽי־יִ֝צְדַּ֗ק יְל֣וּד אִשָּֽׁה׃<BR>
<B>טו,טו</B> הֵ֣ן בִּ֭קְדֹשָׁו לֹ֣א יַֽאֲמִ֑ין    וְ֝שָׁמַ֗יִם לֹֽא־זַכּ֥וּ בְעֵינָֽיו׃<BR>
<B>טו,טז</B> אַ֭ף כִּֽי־נִתְעָ֥ב וְֽנֶאֱלָ֑ח    אִישׁ־שֹׁתֶ֖ה כַמַּ֣יִם עַוְלָֽה׃<BR>
<B>טו,יז</B> אֲחַוְךָ֥ שְֽׁמַֽע־לִ֑י    וְזֶֽה־חָ֝זִ֗יתִי וַֽאֲסַפֵּֽרָה׃<BR>
<B>טו,יח</B> אֲשֶׁר־חֲכָמִ֥ים יַגִּ֑ידוּ    וְלֹ֥א כִֽ֝חֲד֗וּ מֵֽאֲבוֹתָֽם׃<BR>
<B>טו,יט</B> לָהֶ֣ם לְ֭בַדָּם נִתְּנָ֣ה הָאָ֑רֶץ    וְלֹא־עָ֖בַר זָ֣ר בְּתוֹכָֽם׃<BR>
<B>טו,כ</B> כָּל־יְמֵ֣י רָ֭שָׁע ה֣וּא מִתְחוֹלֵ֑ל    וּמִסְפַּ֥ר שָׁ֝נִ֗ים נִצְפְּנ֥וּ לֶֽעָרִֽיץ׃<BR>
<B>טו,כא</B> קוֹל־פְּחָדִ֥ים בְּאָזְנָ֑יו    בַּ֝שָּׁל֗וֹם שׁוֹדֵ֥ד יְבוֹאֶֽנּוּ׃<BR>
<B>טו,כב</B> לֹֽא־יַאֲמִ֣ין שׁ֭וּב מִנִּי־חֹ֑שֶׁךְ    וצפו (וְצָפ֖וּי) ה֣וּא אֱלֵי־חָֽרֶב׃<BR>
<B>טו,כג</B> נֹ֘דֵ֤ד ה֣וּא לַלֶּ֣חֶם אַיֵּ֑ה    יָדַ֓ע ׀ כִּֽי־נָכ֖וֹן בְּיָד֣וֹ יֽוֹם־חֹֽשֶׁךְ׃<BR>
<B>טו,כד</B> יְֽ֭בַעֲתֻהוּ צַ֣ר וּמְצוּקָ֑ה    תִּ֝תְקְפֵ֗הוּ כְּמֶ֤לֶךְ ׀ עָתִ֬יד לַכִּידֽוֹר׃<BR>
<B>טו,כה</B> כִּֽי־נָטָ֣ה אֶל־אֵ֣ל יָד֑וֹ    וְאֶל־שַׁ֝דַּ֗י יִתְגַּבָּֽר׃<BR>
<B>טו,כו</B> יָר֣וּץ אֵלָ֣יו בְּצַוָּ֑אר    בַּֽ֝עֲבִ֗י גַּבֵּ֥י מָֽגִנָּֽיו׃<BR>
<B>טו,כז</B> כִּֽי־כִסָּ֣ה פָנָ֣יו בְּחֶלְבּ֑וֹ    וַיַּ֖עַשׂ פִּימָ֣ה עֲלֵי־כָֽסֶל׃<BR>
<B>טו,כח</B> וַיִּשְׁכּ֤וֹן ׀ עָ֘רִ֤ים נִכְחָד֗וֹת בָּ֭תִּים לֹא־יֵ֣שְׁבוּ לָ֑מוֹ    אֲשֶׁ֖ר הִתְעַתְּד֣וּ לְגַלִּֽים׃<BR>
<B>טו,כט</B> לֹֽא־יֶ֭עְשַׁר וְלֹֽא־יָק֣וּם חֵיל֑וֹ    וְלֹֽא־יִטֶּ֖ה לָאָ֣רֶץ מִנְלָֽם׃<BR>
<B>טו,ל</B> לֹֽא־יָס֨וּר ׀ מִנִּי־חֹ֗שֶׁךְ יֹֽ֭נַקְתּוֹ תְּיַבֵּ֣שׁ שַׁלְהָ֑בֶת    וְ֝יָס֗וּר בְּר֣וּחַ פִּֽיו׃<BR>
<B>טו,לא</B> אַל־יַֽאֲמֵ֣ן בַּשָּׁ֣ו נִתְעָ֑ה    כִּי־שָׁ֝֗וְא תִּֽהְיֶ֥ה תְמֽוּרָתֽוֹ׃<BR>
<B>טו,לב</B> בְּֽלֹא־י֭וֹמוֹ תִּמָּלֵ֑א    וְ֝כִפָּת֗וֹ לֹ֣א רַֽעֲנָֽנָה׃<BR>
<B>טו,לג</B> יַחְמֹ֣ס כַּגֶּ֣פֶן בִּסְר֑וֹ    וְיַשְׁלֵ֥ךְ כַּ֝זַּ֗יִת נִצָּתֽוֹ׃<BR>
<B>טו,לד</B> כִּֽי־עֲדַ֣ת חָנֵ֣ף גַּלְמ֑וּד    וְ֝אֵ֗שׁ אָֽכְלָ֥ה אָֽהֳלֵי־שֹֽׁחַד׃<BR>
<B>טו,לה</B> הָרֹ֣ה עָ֭מָל וְיָ֣לֹֽד אָ֑וֶן    וּ֝בִטְנָ֗ם תָּכִ֥ין מִרְמָֽה׃<BR>
<B>טז,א</B>                וַיַּ֥עַן אִיּ֗וֹב וַיֹּאמַֽר׃<BR>
<B>טז,ב</B> שָׁמַ֣עְתִּי כְאֵ֣לֶּה רַבּ֑וֹת    מְנַֽחֲמֵ֖י עָמָ֣ל כֻּלְּכֶֽם׃<BR>
<B>טז,ג</B> הֲקֵ֥ץ לְדִבְרֵי־ר֑וּחַ    א֥וֹ מַה־יַּ֝מְרִֽיצְךָ֗ כִּ֣י תַֽעֲנֶֽה׃<BR>
<B>טז,ד</B> גַּ֤ם ׀ אָֽנֹכִי֮    כָּכֶ֪ם אֲדַ֫בֵּ֥רָה<BR>ל֤וּ יֵ֪שׁ נַפְשְׁכֶ֡ם תַּ֤חַת נַפְשִׁ֗י    אַחְבִּ֣ירָה עֲלֵיכֶ֣ם בְּמִלִּ֑ים<BR>וְאָנִ֥יעָה עֲ֝לֵיכֶ֗ם    בְּמ֣וֹ רֹאשִֽׁי׃<BR>
<B>טז,ה</B> אֲאַמִּצְכֶ֥ם בְּמוֹ־פִ֑י    וְנִ֖יד שְׂפָתַ֣י יַחְשֹֽׂךְ׃<BR>
<B>טז,ו</B> אִֽם־אֲ֭דַבְּרָה לֹֽא־יֵחָשֵׂ֣ךְ כְּאֵבִ֑י    וְ֝אַחְדְּלָ֗ה מַה־מִּנִּ֥י יַֽהֲלֹֽךְ׃<BR>
<B>טז,ז</B> אַךְ־עַתָּ֥ה הֶלְאָ֑נִי    הֲ֝שִׁמּ֗וֹתָ כָּל־עֲדָתִֽי׃<BR>
<B>טז,ח</B> וַֽ֭תִּקְמְטֵנִי לְעֵ֣ד הָיָ֑ה    וַיָּ֥קָם בִּ֥י כַֽ֝חֲשִׁ֗י בְּפָנַ֥י יַֽעֲנֶֽה׃<BR>
<B>טז,ט</B> אַפּ֤וֹ טָרַ֨ף ׀ וַֽיִּשְׂטְמֵ֗נִי חָרַ֣ק עָלַ֣י בְּשִׁנָּ֑יו    צָרִ֓י ׀ יִלְטֹ֖שׁ עֵינָ֣יו לִֽי׃<BR>
<B>טז,י</B> פָּֽעֲר֬וּ עָלַ֨י ׀ בְּפִיהֶ֗ם בְּ֭חֶרְפָּה הִכּ֣וּ לְחָיָ֑י    יַ֝֗חַד עָלַ֥י יִתְמַלָּאֽוּן׃<BR>
<B>טז,יא</B> יַסְגִּירֵ֣נִי אֵ֭ל אֶ֣ל עֲוִ֑יל    וְעַל־יְדֵ֖י רְשָׁעִ֣ים יִרְטֵֽנִי׃<BR>
<B>טז,יב</B> שָׁ֘לֵ֤ו הָיִ֨יתִי ׀ וַֽיְפַרְפְּרֵ֗נִי    וְאָחַ֣ז בְּ֭עָרְפִּי וַֽיְפַצְפְּצֵ֑נִי<BR>וַיְקִימֵ֥נִי ל֝֗וֹ    לְמַטָּרָֽה׃<BR>
<B>טז,יג</B> יָ֘סֹ֤בּוּ עָלַ֨י ׀ רַבָּ֗יו    יְפַלַּ֣ח כִּ֭לְיוֹתַי וְלֹ֣א יַחְמֹ֑ל<BR>יִשְׁפֹּ֥ךְ לָ֝אָ֗רֶץ    מְרֵֽרָתִֽי׃<BR>
<B>טז,יד</B> יִפְרְצֵ֣נִי פֶ֭רֶץ עַל־פְּנֵי־פָ֑רֶ<SMALL>ץ</SMALL>    יָרֻ֖ץ עָלַ֣י כְּגִבּֽוֹר׃<BR>
<B>טז,טו</B> שַׂ֣ק תָּ֭פַרְתִּי עֲלֵ֣י גִלְדִּ֑י    וְעֹלַ֖לְתִּי בֶֽעָפָ֣ר קַרְנִֽי׃<BR>
<B>טז,טז</B> פָּנַ֣י חמרמרה (חֳ֭מַרְמְרוּ) מִנִּי־בֶ֑כִי    וְעַ֖ל עַפְעַפַּ֣י צַלְמָֽוֶת׃<BR>
<B>טז,יז</B> עַ֭ל לֹֽא־חָמָ֣ס בְּכַפָּ֑י    וּֽתְפִלָּתִ֥י זַכָּֽה׃<BR>
<B>טז,יח</B> אֶ֭רֶץ אַל־תְּכַסִּ֣י דָמִ֑י    וְֽאַל־יְהִ֥י מָ֝ק֗וֹם לְזַֽעֲקָתִֽי׃<BR>
<B>טז,יט</B> גַּם־עַ֭תָּה הִנֵּֽה־בַשָּׁמַ֣יִם עֵדִ֑י    וְ֝שָֽׂהֲדִ֗י בַּמְּרֹמִֽים׃<BR>
<B>טז,כ</B> מְלִיצַ֥י רֵעָ֑י    אֶל־אֱ֝ל֗וֹהַּ דָּֽלְפָ֥ה עֵינִֽי׃<BR>
<B>טז,כא</B> וְיוֹכַ֣ח לְגֶ֣בֶר עִם־אֱל֑וֹהַּ    וּֽבֶן־אָדָ֥ם לְרֵעֵֽהוּ׃<BR>
<B>טז,כב</B> כִּֽי־שְׁנ֣וֹת מִסְפָּ֣ר יֶֽאֱתָ֑יוּ    וְאֹ֖רַח לֹֽא־אָשׁ֣וּב אֶֽהֱלֹֽךְ׃<BR>
<B>יז,א</B> רוּחִ֣י חֻ֭בָּלָה יָמַ֥י נִזְעָ֗כוּ    קְבָרִ֥ים לִֽי׃<BR>
<B>יז,ב</B> אִם־לֹ֣א הֲ֭תֻלִים עִמָּדִ֑י    וּ֝בְהַמְּרוֹתָ֗ם תָּלַ֥ן עֵינִֽי׃<BR>
<B>יז,ג</B> שִֽׂימָה־נָּ֭א עָרְבֵ֣נִי עִמָּ֑ךְ    מִ֥י ה֝֗וּא לְיָדִ֥י יִתָּקֵֽעַ׃<BR>
<B>יז,ד</B> כִּֽי־לִ֭בָּם צָפַ֣נְתָּ מִּשָּׂ֑כֶל    עַל־כֵּ֝֗ן לֹ֣א תְרֹמֵֽם׃<BR>
<B>יז,ה</B> לְ֭חֵלֶק יַגִּ֣יד רֵעִ֑ים    וְעֵינֵ֖י בָנָ֣יו תִּכְלֶֽנָה׃<BR>
<B>יז,ו</B> וְֽ֭הִצִּיגַנִי לִמְשֹׁ֣ל עַמִּ֑ים    וְתֹ֖פֶת לְפָנִ֣ים אֶֽהְיֶֽה׃<BR>
<B>יז,ז</B> וַתֵּ֣כַהּ מִכַּ֣עַשׂ עֵינִ֑י    וִֽיצֻרַ֖י כַּצֵּ֣ל כֻּלָּֽם׃<BR>
<B>יז,ח</B> יָשֹׁ֣מּוּ יְשָׁרִ֣ים עַל־זֹ֑את    וְ֝נָקִ֗י עַל־חָנֵ֥ף יִתְעֹרָֽר׃<BR>
<B>יז,ט</B> וְיֹאחֵ֣ז צַדִּ֣יק דַּרְכּ֑וֹ    וּֽטְהָר־יָ֝דַ֗יִם יֹסִ֥יף אֹֽמֶץ׃<BR>
<B>יז,י</B> וְֽאוּלָ֗ם כֻּלָּ֣ם תָּ֭שֻׁבוּ וּבֹ֣אוּ נָ֑א    וְלֹֽא־אֶמְצָ֖א בָכֶ֣ם חָכָֽם׃<BR>
<B>יז,יא</B> יָמַ֣י עָֽ֭בְרוּ זִמֹּתַ֣י נִתְּק֑וּ    מ֖וֹרָשֵׁ֣י לְבָבִֽי׃<BR>
<B>יז,יב</B> לַ֭יְלָה לְי֣וֹם יָשִׂ֑ימוּ    א֝֗וֹר קָר֥וֹב מִפְּנֵי־חֹֽשֶׁךְ׃<BR>
<B>יז,יג</B> אִם־אֲ֭קַוֶּה שְׁא֣וֹל בֵּיתִ֑י    בַּ֝חֹ֗שֶׁךְ רִפַּ֥דְתִּי יְצוּעָֽי׃<BR>
<B>יז,יד</B> לַשַּׁ֣חַת קָ֭רָאתִי אָ֣בִי אָ֑תָּה    אִמִּ֥י וַֽ֝אֲחֹתִ֗י לָֽרִמָּֽה׃<BR>
<B>יז,טו</B> וְ֭אַיֵּה אֵפ֣וֹ תִקְוָתִ֑י    וְ֝תִקְוָתִ֗י מִ֣י יְשׁוּרֶֽנָּה׃<BR>
<B>יז,טז</B> בַּדֵּ֣י שְׁאֹ֣ל תֵּרַ֑דְנָה    אִם־יַ֖חַד עַל־עָפָ֣ר נָֽחַת׃<BR>
<B>יח,א</B>                וַ֭יַּעַן בִּלְדַּ֥ד הַשֻּׁחִ֗י וַיֹּאמַֽר׃<BR>
<B>יח,ב</B> עַד־אָ֤נָה ׀ תְּשִׂימ֣וּן קִנְצֵ֣י לְמִלִּ֑ין    תָּ֝בִ֗ינוּ וְאַחַ֥ר נְדַבֵּֽר׃<BR>
<B>יח,ג</B> מַ֭דּוּעַ נֶחְשַׁ֣בְנוּ כַבְּהֵמָ֑ה    נִ֝טְמִ֗ינוּ בְּעֵֽינֵיכֶֽם׃<BR>
<B>יח,ד</B> טֹרֵ֥ף נַפְשׁ֗וֹ בְּאַ֫פּ֥וֹ    הַֽ֭לְמַעַנְךָ תֵּעָ֣זַב אָ֑רֶץ וְיֶעְתַּק־צ֝֗וּר מִמְּקֹמֽוֹ׃<BR>
<B>יח,ה</B> גַּ֤ם א֣וֹר רְשָׁעִ֣ים יִדְעָ֑ךְ    וְלֹֽא־יִ֝גַּ֗הּ שְׁבִ֣יב אִשּֽׁוֹ׃<BR>
<B>יח,ו</B> א֭וֹר חָשַׁ֣ךְ בְּאָֽהֳל֑וֹ    וְ֝נֵר֗וֹ עָלָ֥יו יִדְעָֽךְ׃<BR>
<B>יח,ז</B> יֵֽ֭צְרוּ צַֽעֲדֵ֣י אוֹנ֑וֹ    וְֽתַשְׁלִיכֵ֥הוּ עֲצָתֽוֹ׃<BR>
<B>יח,ח</B> כִּֽי־שֻׁלַּ֣ח בְּרֶ֣שֶׁת בְּרַגְלָ֑יו    וְעַל־שְׂ֝בָכָ֗ה יִתְהַלָּֽךְ׃<BR>
<B>יח,ט</B> יֹאחֵ֣ז בְּעָקֵ֣ב פָּ֑ח    יַֽחֲזֵ֖ק עָלָ֣יו צַמִּֽים׃<BR>
<B>יח,י</B> טָמ֣וּן בָּאָ֣רֶץ חַבְל֑וֹ    וּ֝מַלְכֻּדְתּ֗וֹ עֲלֵ֣י נָתִֽיב׃<BR>
<B>יח,יא</B> סָ֭בִיב בִּֽעֲתֻ֣הוּ בַלָּה֑וֹת    וֶֽהֱפִיצֻ֥הוּ לְרַגְלָֽיו׃<BR>
<B>יח,יב</B> יְהִֽי־רָעֵ֥ב אֹנ֑וֹ    וְ֝אֵ֗יד נָכ֥וֹן לְצַלְעֽוֹ׃<BR>
<B>יח,יג</B> יֹ֭אכַל בַּדֵּ֣י עוֹר֑וֹ    יֹאכַ֥ל בַּ֝דָּ֗יו בְּכ֣וֹר מָֽוֶת׃<BR>
<B>יח,יד</B> יִנָּתֵ֣ק מֵ֭אָֽהֳלוֹ מִבְטַח֑וֹ    וְ֝תַצְעִדֵ֗הוּ לְמֶ֣לֶךְ בַּלָּהֽוֹת׃<BR>
<B>יח,טו</B> תִּשְׁכּ֣וֹן בְּ֭אָֽהֳלוֹ מִבְּלִיל֑וֹ    יְזֹרֶ֖ה עַל־נָוֵ֣הוּ גָפְרִֽית׃<BR>
<B>יח,טז</B> מִ֭תַּחַת שָֽׁרָשָׁ֣יו יִבָ֑שׁוּ    וּ֝מִמַּ֗עַל יִמַּ֥ל קְצִירֽוֹ׃<BR>
<B>יח,יז</B> זִֽכְרוֹ־אָ֭בַד מִנִּי־אָ֑רֶץ    וְלֹא־שֵׁ֥ם ל֝֗וֹ עַל־פְּנֵי־חֽוּץ׃<BR>
<B>יח,יח</B> יֶ֭הְדְּפֻהוּ מֵא֣וֹר אֶל־חֹ֑שֶׁךְ    וּֽמִתֵּבֵ֥ל יְנִדֻּֽהוּ׃<BR>
<B>יח,יט</B> לֹ֘א נִ֤ין ל֣וֹ וְלֹא־נֶ֣כֶד בְּעַמּ֑וֹ    וְאֵ֥ין שָׂ֝רִ֗יד בִּמְגוּרָֽיו׃<BR>
<B>יח,כ</B> עַל־י֭וֹמוֹ נָשַׁ֣מּוּ אַֽחֲרֹנִ֑ים    וְ֝קַדְמֹנִ֗ים אָ֣חֲזוּ שָֽׂעַר׃<BR>
<B>יח,כא</B> אַךְ־אֵ֭לֶּה מִשְׁכְּנ֣וֹת עַוָּ֑ל    וְ֝זֶ֗ה מְק֣וֹם לֹֽא־יָדַֽע־אֵֽל׃<BR>
<B>יט,א</B>                וַיַּ֥עַן אִיּ֗וֹב וַיֹּאמַֽר׃<BR>
<B>יט,ב</B> עַד־אָ֭נָה תּֽוֹגְי֣וּן נַפְשִׁ֑י    וּֽתְדַכּאוּנַ֥נִי בְמִלִּֽים׃<BR>
<B>יט,ג</B> זֶ֤ה עֶ֣שֶׂר פְּ֭עָמִים תַּכְלִימ֑וּנִי    לֹֽא־תֵ֝בֹ֗שׁוּ תַּהְכְּרוּ־לִֽי׃<BR>
<B>יט,ד</B> וְאַף־אָמְנָ֥ם שָׁגִ֑יתִי    אִ֝תִּ֗י תָּלִ֥ין מְשֽׁוּגָתִֽי׃<BR>
<B>יט,ה</B> אִם־אָ֭מְנָם עָלַ֣י תַּגְדִּ֑ילוּ    וְתוֹכִ֥יחוּ עָ֝לַ֗י חֶרְפָּתִֽי׃<BR>
<B>יט,ו</B> דְּֽעוּ־אֵ֭פוֹ כִּֽי־אֱל֣וֹהַּ עִוְּתָ֑נִי    וּ֝מְצוּד֗וֹ עָלַ֥י הִקִּֽיף׃<BR>
<B>יט,ז</B> הֵ֤ן אֶצְעַ֣ק חָ֭מָס וְלֹ֣א אֵֽעָנֶ֑ה    אֲ֝שַׁוַּ֗ע וְאֵ֣ין מִשְׁפָּֽט׃<BR>
<B>יט,ח</B> אָרְחִ֣י גָ֭דַר וְלֹ֣א אֶֽעֱב֑וֹר    וְעַ֥ל נְ֝תִֽיבוֹתַ֗י חֹ֣שֶׁךְ יָשִֽׂים׃<BR>
<B>יט,ט</B> כְּ֭בוֹדִי מֵֽעָלַ֣י הִפְשִׁ֑יט    וַ֝יָּ֗סַר עֲטֶ֣רֶת רֹאשִֽׁי׃<BR>
<B>יט,י</B> יִתְּצֵ֣נִי סָ֭בִיב וָֽאֵלַ֑ךְ    וַיַּסַּ֥ע כָּ֝עֵ֗ץ תִּקְוָתִֽי׃<BR>
<B>יט,יא</B> וַיַּ֣חַר עָלַ֣י אַפּ֑וֹ    וַיַּחְשְׁבֵ֖נִי ל֣וֹ כְצָרָֽיו׃<BR>
<B>יט,יב</B> יַ֤חַד ׀ יָ֘בֹ֤אוּ גְדוּדָ֗יו וַיָּסֹ֣לּוּ עָלַ֣י דַּרְכָּ֑ם    וַיַּֽחֲנ֖וּ סָבִ֣יב לְאָֽהֳלִֽי׃<BR>
<B>יט,יג</B> אַ֭חַי מֵֽעָלַ֣י הִרְחִ֑יק    וְ֝יֹֽדְעַ֗י אַךְ־זָ֥רוּ מִמֶּֽנִּי׃<BR>
<B>יט,יד</B> חָֽדְל֥וּ קְרוֹבָ֑י    וּֽמְיֻדָּעַ֥י שְׁכֵחֽוּנִי׃<BR>
<B>יט,טו</B> גָּ֘רֵ֤י בֵיתִ֣י וְ֭אַמְהֹתַי לְזָ֣ר תַּחְשְׁבֻ֑נִי    נָ֝כְרִ֗י הָיִ֥יתִי בְעֵֽינֵיהֶֽם׃<BR>
<B>יט,טז</B> לְעַבְדִּ֣י קָ֭רָאתִי וְלֹ֣א יַֽעֲנֶ֑ה    בְּמוֹ־פִ֝֗י אֶתְחַנֶּן־לֽוֹ׃<BR>
<B>יט,יז</B> ר֭וּחִי זָ֣רָה לְאִשְׁתִּ֑י    וְ֝חַנֹּתִ֗י לִבְנֵ֥י בִטְנִֽי׃<BR>
<B>יט,יח</B> גַּם־עֲ֭וִילִים מָ֣אֲסוּ בִ֑י    אָ֝ק֗וּמָה וַיְדַבְּרוּ־בִֽי׃<BR>
<B>יט,יט</B> תִּֽ֭עֲבוּנִי כָּל־מְתֵ֣י סוֹדִ֑י    וְזֶֽה־אָ֝הַ֗בְתִּי נֶהְפְּכוּ־בִֽי׃<BR>
<B>יט,כ</B> בְּעוֹרִ֣י וּ֭בִבְשָׂרִי דָּֽבְקָ֣ה עַצְמִ֑י    וָֽ֝אֶתְמַלְּטָ֗ה בְּע֣וֹר שִׁנָּֽי׃<BR>
<B>יט,כא</B> חָנֻּ֬נִי חָנֻּ֣נִי אַתֶּ֣ם רֵעָ֑י    כִּ֥י יַד־אֱ֝ל֗וֹהַּ נָ֣גְעָה בִּֽי׃<BR>
<B>יט,כב</B> לָ֭מָּה תִּרְדְּפֻ֣נִי כְמוֹ־אֵ֑ל    וּ֝מִבְּשָׂרִ֗י לֹ֣א תִשְׂבָּֽעוּ׃<BR>
<B>יט,כג</B> מִֽי־יִתֵּ֣ן אֵ֭פוֹ וְיִכָּֽתְב֣וּן מִלָּ֑י    מִֽי־יִתֵּ֖ן בַּסֵּ֣פֶר וְיֻחָֽקוּ׃<BR>
<B>יט,כד</B> בְּעֵט־בַּרְזֶ֥ל וְעֹפָ֑רֶת    לָ֝עַ֗ד בַּצּ֥וּר יֵחָֽצְבֽוּן׃<BR>
<B>יט,כה</B> וַֽאֲנִ֣י יָ֭דַעְתִּי גֹּ֣אֲלִי חָ֑י    וְ֝אַֽחֲר֗וֹן עַל־עָפָ֥ר יָקֽוּם׃<BR>
<B>יט,כו</B> וְאַחַ֣ר ע֭וֹרִי נִקְּפוּ־זֹ֑את    וּ֝מִבְּשָׂרִ֗י אֶֽחֱזֶ֥ה אֱלֽוֹהַּ׃<BR>
<B>יט,כז</B> אֲשֶׁ֤ר אֲנִ֨י ׀ אֶֽחֱזֶה־לִּ֗י וְעֵינַ֣י רָא֣וּ וְלֹא־זָ֑ר    כָּל֖וּ כִלְיֹתַ֣י בְּחֵקִֽי׃<BR>
<B>יט,כח</B> כִּ֣י תֹֽ֭אמְרוּ מַה־נִּרְדָּף־ל֑וֹ    וְשֹׁ֥רֶשׁ דָּ֝בָ֗ר נִמְצָא־בִֽי׃<BR>
<B>יט,כט</B> גּ֤וּרוּ לָכֶ֨ם ׀ מִפְּנֵי־חֶ֗רֶב כִּֽי־חֵ֭מָה עֲו‍ֹנ֣וֹת חָ֑רֶב    לְמַ֖עַן תֵּֽדְע֣וּן שדין (שַׁדּֽוּן)׃<BR>
<B>כ,א</B>                וַ֭יַּעַן צֹפַ֥ר הַֽנַּעֲמָתִ֗י וַיֹּאמַֽר׃<BR>
<B>כ,ב</B> לָ֭כֵן שְׂעִפַּ֣י יְשִׁיב֑וּנִי    וּ֝בַֽעֲב֗וּר ח֣וּשִׁי בִֽי׃<BR>
<B>כ,ג</B> מוּסַ֣ר כְּלִמָּתִ֣י אֶשְׁמָ֑ע    וְ֝ר֗וּחַ מִֽבִּינָתִ֥י יַֽעֲנֵֽנִי׃<BR>
<B>כ,ד</B> הֲזֹ֣את יָ֭דַעְתָּ מִנִּי־עַ֑ד    מִנִּ֤י שִׂ֖ים אָדָ֣ם עֲלֵי־אָֽרֶץ׃<BR>
<B>כ,ה</B> כִּ֤י רִנְנַ֣ת רְ֭שָׁעִים מִקָּר֑וֹב    וְשִׂמְחַ֖ת חָנֵ֣ף עֲדֵי־רָֽגַע׃<BR>
<B>כ,ו</B> אִם־יַֽעֲלֶ֣ה לַשָּׁמַ֣יִם שִׂיא֑וֹ    וְ֝רֹאשׁ֗וֹ לָעָ֥ב יַגִּֽיעַ׃<BR>
<B>כ,ז</B> כְּֽ֭גֶלְלוֹ לָנֶ֣צַח יֹאבֵ֑ד    רֹ֝אָ֗יו יֹֽאמְר֥וּ אַיּֽוֹ׃<BR>
<B>כ,ח</B> כַּֽחֲל֣וֹם יָ֭עוּף וְלֹ֣א יִמְצָאֻ֑הוּ    וְ֝יֻדַּ֗ד כְּחֶזְי֥וֹן לָֽיְלָה׃<BR>
<B>כ,ט</B> עַ֣יִן שְׁ֭זָפַתּוּ וְלֹ֣א תוֹסִ֑יף    וְלֹא־ע֝֗וֹד תְּשׁוּרֶ֥נּוּ מְקוֹמֽוֹ׃<BR>
<B>כ,י</B> בָּ֭נָיו יְרַצּ֣וּ דַלִּ֑ים    וְ֝יָדָ֗יו תָּשֵׁ֥בְנָה אוֹנֽוֹ׃<BR>
<B>כ,יא</B> עַ֭צְמוֹתָיו מָֽלְא֣וּ עֲלוּמָ֑ו    וְ֝עִמּ֗וֹ עַל־עָפָ֥ר תִּשְׁכָּֽב׃<BR>
<B>כ,יב</B> אִם־תַּמְתִּ֣יק בְּפִ֣יו רָעָ֑ה    יַ֝כְחִידֶ֗נָּה תַּ֣חַת לְשֹׁנֽוֹ׃<BR>
<B>כ,יג</B> יַחְמֹ֣ל עָ֭לֶיהָ וְלֹ֣א יַֽעַזְבֶ֑נָּה    וְ֝יִמְנָעֶ֗נָּה בְּת֣וֹךְ חִכּֽוֹ׃<BR>
<B>כ,יד</B> לַ֭חְמוֹ בְּמֵעָ֣יו נֶהְפָּ֑ךְ    מְרוֹרַ֖ת פְּתָנִ֣ים בְּקִרְבּֽוֹ׃<BR>
<B>כ,טו</B> חַ֣יִל בָּ֭לַע וַיְקִאֶ֑נּוּ    מִ֝בִּטְנ֗וֹ יֹֽרִשֶׁ֥נּוּ אֵֽל׃<BR>
<B>כ,טז</B> רֹאשׁ־פְּתָנִ֥ים יִינָ֑ק    תַּֽ֝הַרְגֵ֗הוּ לְשׁ֣וֹן אֶפְעֶֽה׃<BR>
<B>כ,יז</B> אַל־יֵ֥רֶא בִפְלַגּ֑וֹת    נַֽהֲרֵ֥י נַֽ֝חֲלֵ֗י דְּבַ֣שׁ וְחֶמְאָֽה׃<BR>
<B>כ,יח</B> מֵשִׁ֣יב יָ֭גָע וְלֹ֣א יִבְלָ֑ע    כְּחֵ֥יל תְּ֝מֽוּרָת֗וֹ וְלֹ֣א יַֽעֲלֹֽס׃<BR>
<B>כ,יט</B> כִּֽי־רִ֭צַּץ עָזַ֣ב דַּלִּ֑ים    בַּ֥יִת גָּ֝זַ֗ל וְלֹ֣א יִבְנֵֽהוּ׃<BR>
<B>כ,כ</B> כִּ֤י ׀ לֹֽא־יָדַ֣ע שָׁלֵ֣ו בְּבִטְנ֑וֹ    בַּֽ֝חֲמוּד֗וֹ לֹ֣א יְמַלֵּֽט׃<BR>
<B>כ,כא</B> אֵין־שָׂרִ֥יד לְאָכְל֑וֹ    עַל־כֵּ֝֗ן לֹֽא־יָחִ֥יל טוּבֽוֹ׃<BR>
<B>כ,כב</B> בִּמְלֹ֣אות שִׂ֭פְקוֹ יֵ֣צֶר ל֑וֹ    כָּל־יַ֖ד עָמֵ֣ל תְּבֹאֶֽנּוּ׃<BR>
<B>כ,כג</B> יְהִ֤י ׀ לְמַלֵּ֬א בִטְנ֗וֹ יְֽשַׁלַּח־בּ֭וֹ חֲר֣וֹן אַפּ֑וֹ    וְיַמְטֵ֥ר עָ֝לֵ֗ימוֹ בִּלְחוּמֽוֹ׃<BR>
<B>כ,כד</B> יִ֭בְרַח מִנֵּ֣שֶׁק בַּרְזֶ֑ל    תַּ֝חְלְפֵ֗הוּ קֶ֣שֶׁת נְחוּשָֽׁה׃<BR>
<B>כ,כה</B> שָׁלַף֮ וַיֵּצֵ֪א מִגֵּ֫וָ֥ה    וּ֭בָרָק מִֽמְּרֹרָת֥וֹ יַֽהֲלֹ֗ךְ עָלָ֥יו אֵמִֽים׃<BR>
<B>כ,כו</B> כָּל־חֹשֶׁךְ֮    טָמ֪וּן לִצְפּ֫וּנָ֥יו<BR>תְּ֭אָכְלֵהוּ אֵ֣שׁ לֹֽא־נֻפָּ֑ח    יֵ֖רַע שָׂרִ֣יד בְּאָֽהֳלֽוֹ׃<BR>
<B>כ,כז</B> יְגַלּ֣וּ שָׁמַ֣יִם עֲו‍ֹנ֑וֹ    וְ֝אֶ֗רֶץ מִתְקֽוֹמָ֘מָ֥ה לֽוֹ׃<BR>
<B>כ,כח</B> יִ֭גֶל יְב֣וּל בֵּית֑וֹ    נִ֝גָּר֗וֹת בְּי֣וֹם אַפּֽוֹ׃<BR>
<B>כ,כט</B> זֶ֤ה ׀ חֵֽלֶק־אָדָ֣ם רָ֭שָׁע מֵֽאֱלֹהִ֑ים    וְנַֽחֲלַ֖ת אִמְר֣וֹ מֵאֵֽל׃<BR>
<B>כא,א</B>                וַיַּ֥עַן אִיּ֗וֹב וַיֹּאמַֽר׃<BR>
<B>כא,ב</B> שִׁמְע֣וּ שָׁ֭מוֹעַ מִלָּתִ֑י    וּתְהִי־זֹ֝֗את תַּנְח֥וּמֹֽתֵיכֶֽם׃<BR>
<B>כא,ג</B> שָׂ֭אוּנִי וְאָֽנֹכִ֣י אֲדַבֵּ֑ר    וְאַחַ֖ר דַּבְּרִ֣י תַלְעִֽיג׃<BR>
<B>כא,ד</B> הֶ֭אָֽנֹכִי לְאָדָ֣ם שִׂיחִ֑י    וְאִם־מַ֝דּ֗וּעַ לֹֽא־תִקְצַ֥ר רוּחִֽי׃<BR>
<B>כא,ה</B> פְּנוּ־אֵלַ֥י וְהָשַׁ֑מּוּ    וְשִׂ֖ימוּ יָ֣ד עַל־פֶּֽה׃<BR>
<B>כא,ו</B> וְאִם־זָכַ֥רְתִּי וְנִבְהָ֑לְתִּי    וְאָחַ֥ז בְּ֝שָׂרִ֗י פַּלָּצֽוּת׃<BR>
<B>כא,ז</B> מַ֭דּוּעַ רְשָׁעִ֣ים יִֽחְי֑וּ    עָֽ֝תְק֗וּ גַּם־גָּ֥בְרוּ חָֽיִל׃<BR>
<B>כא,ח</B> זַרְעָ֤ם נָכ֣וֹן לִפְנֵיהֶ֣ם עִמָּ֑ם    וְ֝צֶאֱצָֽאֵיהֶ֗ם לְעֵֽינֵיהֶֽם׃<BR>
<B>כא,ט</B> בָּֽתֵּיהֶ֣ם שָׁל֣וֹם מִפָּ֑חַד    וְלֹ֤א שֵׁ֖בֶט אֱל֣וֹהַּ עֲלֵיהֶֽם׃<BR>
<B>כא,י</B> שׁוֹר֣וֹ עִ֭בַּר וְלֹ֣א יַגְעִ֑ל    תְּפַלֵּ֥ט פָּֽ֝רָת֗וֹ וְלֹ֣א תְשַׁכֵּֽל׃<BR>
<B>כא,יא</B> יְשַׁלְּח֣וּ כַ֭צֹּאן עֲוִֽילֵיהֶ֑ם    וְ֝יַלְדֵיהֶ֗ם יְרַקֵּדֽוּן׃<BR>
<B>כא,יב</B> יִ֭שְׂאוּ כְּתֹ֣ף וְכִנּ֑וֹר    וְ֝יִשְׂמְח֗וּ לְק֣וֹל עוּגָֽב׃<BR>
<B>כא,יג</B> יבלו (יְכַלּ֣וּ) בַטּ֣וֹב יְמֵיהֶ֑ם    וּ֝בְרֶ֗גַע שְׁא֣וֹל יֵחָֽתּוּ׃<BR>
<B>כא,יד</B> וַיֹּֽאמְר֣וּ לָ֭אֵל ס֣וּר מִמֶּ֑נּוּ    וְדַ֥עַת דְּ֝רָכֶ֗יךָ לֹ֣א חָפָֽצְנוּ׃<BR>
<B>כא,טו</B> מַה־שַּׁדַּ֥י כִּֽי־נַעַבְדֶ֑נּוּ    וּמַה־נּ֝וֹעִ֗יל כִּ֣י נִפְגַּע־בּֽוֹ׃<BR>
<B>כא,טז</B> הֵ֤ן לֹ֣א בְיָדָ֣ם טוּבָ֑ם    עֲצַ֥ת רְ֝שָׁעִ֗ים רָ֣חֲקָה מֶֽנִּי׃<BR>
<B>כא,יז</B> כַּמָּ֤ה ׀ נֵר־רְשָׁ֘עִ֤ים יִדְעָ֗ךְ    וְיָבֹ֣א עָלֵ֣ימוֹ אֵידָ֑ם<BR>חֲ֝בָלִ֗ים    יְחַלֵּ֥ק בְּאַפּֽוֹ׃<BR>
<B>כא,יח</B> יִֽהְי֗וּ כְּתֶ֥בֶן לִפְנֵי־ר֑וּחַ    וּ֝כְמֹ֗ץ גְּנָבַ֥תּוּ סוּפָֽה׃<BR>
<B>כא,יט</B> אֱל֗וֹהַּ יִצְפֹּן־לְבָנָ֥יו אוֹנ֑וֹ    יְשַׁלֵּ֖ם אֵלָ֣יו וְיֵדָֽע׃<BR>
<B>כא,כ</B> יִרְא֣וּ עֵינָ֣ו כִּיד֑וֹ    וּמֵֽחֲמַ֖ת שַׁדַּ֣י יִשְׁתֶּֽה׃<BR>
<B>כא,כא</B> כִּ֤י מַֽה־חֶפְצ֣וֹ בְּבֵית֣וֹ אַֽחֲרָ֑יו    וּמִסְפַּ֖ר חֳדָשָׁ֣יו חֻצָּֽצוּ׃<BR>
<B>כא,כב</B> הַלְאֵ֥ל יְלַמֶּד־דָּ֑עַת    וְ֝ה֗וּא רָמִ֥ים יִשְׁפּֽוֹט׃<BR>
<B>כא,כג</B> זֶ֗ה יָ֭מוּת בְּעֶ֣צֶם תֻּמּ֑וֹ    כֻּ֝לּ֗וֹ שַׁלְאֲנַ֥ן וְשָׁלֵֽיו׃<BR>
<B>כא,כד</B> עֲ֭טִינָיו מָֽלְא֣וּ חָלָ֑ב    וּמֹ֖חַ עַצְמוֹתָ֣יו יְשֻׁקֶּֽה׃<BR>
<B>כא,כה</B> וְזֶ֗ה יָ֭מוּת בְּנֶ֣פֶשׁ מָרָ֑ה    וְלֹֽא־אָ֝כַ֗ל בַּטּוֹבָֽה׃<BR>
<B>כא,כו</B> יַ֭חַד עַל־עָפָ֣ר יִשְׁכָּ֑בוּ    וְ֝רִמָּ֗ה תְּכַסֶּ֥ה עֲלֵיהֶֽם׃<BR>
<B>כא,כז</B> הֵ֣ן יָ֭דַעְתִּי מַחְשְׁבֽוֹתֵיכֶ֑ם    וּ֝מְזִמּ֗וֹת עָלַ֥י תַּחְמֹֽסוּ׃<BR>
<B>כא,כח</B> כִּ֤י תֹֽאמְר֗וּ אַיֵּ֥ה בֵית־נָדִ֑יב    וְ֝אַיֵּ֗ה אֹ֤הֶל ׀ מִשְׁכְּנ֬וֹת רְשָׁעִֽים׃<BR>
<B>כא,כט</B> הֲלֹ֣א שְׁ֭אֶלְתֶּם ע֣וֹבְרֵי דָ֑רֶךְ    וְ֝אֹֽתֹתָ֗ם לֹ֣א תְנַכֵּֽרוּ׃<BR>
<B>כא,ל</B> כִּ֤י לְי֣וֹם אֵ֭יד יֵחָ֣שֶׂךְ רָ֑ע    לְי֖וֹם עֲבָר֣וֹת יוּבָֽלוּ׃<BR>
<B>כא,לא</B> מִֽי־יַגִּ֣יד עַל־פָּנָ֣יו דַּרְכּ֑וֹ    וְהֽוּא־עָ֝שָׂ֗ה מִ֣י יְשַׁלֶּם־לֽוֹ׃<BR>
<B>כא,לב</B> וְ֭הוּא לִקְבָר֣וֹת יוּבָ֑ל    וְֽעַל־גָּדִ֥ישׁ יִשְׁקֽוֹד׃<BR>
<B>כא,לג</B> מָֽתְקוּ־ל֗וֹ רִגְבֵ֫י נָ֥חַל    וְ֭אַֽחֲרָיו כָּל־אָדָ֣ם יִמְשׁ֑וֹךְ וּ֝לְפָנָ֗יו אֵ֣ין מִסְפָּֽר׃<BR>
<B>כא,לד</B> וְ֭אֵיךְ תְּנַֽחֲמ֣וּנִי הָ֑בֶל    וּ֝תְשׁ֥וּבֹתֵיכֶ֗ם נִשְׁאַר־מָֽעַל׃<BR>
<B>כב,א</B>                וַ֭יַּעַן אֱלִיפַ֥ז הַֽתֵּמָנִ֗י וַיֹּאמַֽר׃<BR>
<B>כב,ב</B> הַלְאֵ֥ל יִסְכָּן־גָּ֑בֶר    כִּֽי־יִסְכֹּ֖ן עָלֵ֣ימוֹ מַשְׂכִּֽיל׃<BR>
<B>כב,ג</B> הַחֵ֣פֶץ לְ֭שַׁדַּי כִּ֣י תִצְדָּ֑ק    וְאִם־בֶּ֝֗צַע כִּֽי־תַתֵּ֥ם דְּרָכֶֽיךָ׃<BR>
<B>כב,ד</B> הֲֽ֭מִיִּרְאָ֣תְךָ יֹֽכִיחֶ֑ךָ    יָב֥וֹא עִ֝מְּךָ֗ בַּמִּשְׁפָּֽט׃<BR>
<B>כב,ה</B> הֲלֹ֣א רָעָֽתְךָ֣ רַבָּ֑ה    וְאֵֽין־קֵ֝֗ץ לַעֲוֽ‍ֹנֹתֶֽיךָ׃<BR>
<B>כב,ו</B> כִּֽי־תַחְבֹּ֣ל אַחֶ֣יךָ חִנָּ֑ם    וּבִגְדֵ֖י עֲרוּמִּ֣ים תַּפְשִֽׁיט׃<BR>
<B>כב,ז</B> לֹא־מַ֭יִם עָיֵ֣ף תַּשְׁקֶ֑ה    וּ֝מֵֽרָעֵ֗ב תִּֽמְנַֽע־לָֽחֶם׃<BR>
<B>כב,ח</B> וְאִ֣ישׁ זְ֭רוֹעַ ל֣וֹ הָאָ֑רֶץ    וּנְשׂ֥וּא פָ֝נִ֗ים יֵ֣שֶׁב בָּֽהּ׃<BR>
<B>כב,ט</B> אַ֭לְמָנוֹת שִׁלַּ֣חְתָּ רֵיקָ֑ם    וּזְרֹע֖וֹת יְתֹמִ֣ים יְדֻכָּֽא׃<BR>
<B>כב,י</B> עַל־כֵּ֭ן סְבִֽיבוֹתֶ֣יךָ פַחִ֑ים    וִ֝יבַֽהֶלְךָ֗ פַּ֣חַד פִּתְאֹֽם׃<BR>
<B>כב,יא</B> אוֹ־חֹ֥שֶׁךְ לֹֽא־תִרְאֶ֑ה    וְֽשִׁפְעַת־מַ֥יִם תְּכַסֶּֽךָּ׃<BR>
<B>כב,יב</B> הֲֽלֹא־אֱ֭לוֹהַּ גֹּ֣בַהּ שָׁמָ֑יִם    וּרְאֵ֤ה רֹ֖אשׁ כּֽוֹכָבִ֣ים כִּי־רָֽמּוּ׃<BR>
<B>כב,יג</B> וְֽ֭אָמַרְתָּ מַה־יָּ֣דַֽע אֵ֑ל    הַבְעַ֖ד עֲרָפֶ֣ל יִשְׁפּֽוֹט׃<BR>
<B>כב,יד</B> עָבִ֣ים סֵֽתֶר־ל֭וֹ וְלֹ֣א יִרְאֶ֑ה    וְח֥וּג שָׁ֝מַ֗יִם יִתְהַלָּֽךְ׃<BR>
<B>כב,טו</B> הַאֹ֣רַח עוֹלָ֣ם תִּשְׁמ֑וֹר    אֲשֶׁ֖ר דָּֽרְכ֣וּ מְתֵי־אָֽוֶן׃<BR>
<B>כב,טז</B> אֲשֶֽׁר־קֻמְּט֥וּ וְלֹא־עֵ֑ת    נָ֝הָ֗ר יוּצַ֥ק יְסוֹדָֽם׃<BR>
<B>כב,יז</B> הָאֹֽמְרִ֣ים לָ֭אֵל ס֣וּר מִמֶּ֑נּוּ    וּמַה־יִּפְעַ֖ל שַׁדַּ֣י לָֽמוֹ׃<BR>
<B>כב,יח</B> וְה֤וּא מִלֵּ֣א בָֽתֵּיהֶ֣ם ט֑וֹב    וַֽעֲצַ֥ת רְ֝שָׁעִ֗ים רָ֣חֲקָה מֶֽנִּי׃<BR>
<B>כב,יט</B> יִרְא֣וּ צַדִּיקִ֣ים וְיִשְׂמָ֑חוּ    וְ֝נָקִ֗י יִלְעַג־לָֽמוֹ׃<BR>
<B>כב,כ</B> אִם־לֹ֣א נִכְחַ֣ד קִימָ֑נוּ    וְ֝יִתְרָ֗ם אָ֣כְלָה אֵֽשׁ׃<BR>
<B>כב,כא</B> הַסְכֶּן־נָ֣א עִמּ֣וֹ וּשְׁלָ֑ם    בָּ֝הֶ֗ם תְּֽבוֹאַתְךָ֥ טוֹבָֽה׃<BR>
<B>כב,כב</B> קַח־נָ֣א מִפִּ֣יו תּוֹרָ֑ה    וְשִׂ֥ים אֲ֝מָרָ֗יו בִּלְבָבֶֽךָ׃<BR>
<B>כב,כג</B> אִם־תָּשׁ֣וּב עַד־שַׁ֭דַּי תִּבָּנֶ֑ה    תַּרְחִ֥יק עַ֝וְלָ֗ה מֵאָֽהֳלֶֽךָ׃<BR>
<B>כב,כד</B> וְשִׁית־עַל־עָפָ֥ר בָּ֑צֶר    וּכְצ֖וּר נְחָלִ֣ים אוֹפִֽיר׃<BR>
<B>כב,כה</B> וְהָיָ֣ה שַׁדַּ֣י בְּצָרֶ֑יךָ    וְכֶ֖סֶף תּֽוֹעָפ֣וֹת לָֽךְ׃<BR>
<B>כב,כו</B> כִּי־אָ֭ז עַל־שַׁדַּ֣י תִּתְעַנָּ֑ג    וְתִשָּׂ֖א אֶל־אֱל֣וֹהַּ פָּנֶֽיךָ׃<BR>
<B>כב,כז</B> תַּעְתִּ֣יר אֵ֭לָיו וְיִשְׁמָעֶ֑ךָּ    וּנְדָרֶ֥יךָ תְשַׁלֵּֽם׃<BR>
<B>כב,כח</B> וְֽתִגְזַר־אֹ֭מֶר וְיָ֣קָם לָ֑ךְ    וְעַל־דְּ֝רָכֶ֗יךָ נָ֣גַהּ אֽוֹר׃<BR>
<B>כב,כט</B> כִּֽי־הִ֭שְׁפִּילוּ וַתֹּ֣אמֶר גֵּוָ֑ה    וְשַׁ֖ח עֵינַ֣יִם יוֹשִֽׁעַ׃<BR>
<B>כב,ל</B> יְמַלֵּ֥ט אִֽי־נָקִ֑י    וְ֝נִמְלַ֗ט בְּבֹ֣ר כַּפֶּֽיךָ׃<BR>
<B>כג,א</B>                וַיַּ֥עַן אִיּ֗וֹב וַיֹּאמַֽר׃<BR>
<B>כג,ב</B> גַּם־הַ֭יּוֹם מְרִ֣י שִׂחִ֑י    יָ֝דִ֗י כָּֽבְדָ֥ה עַל־אַנְחָתִֽי׃<BR>
<B>כג,ג</B> מִֽי־יִתֵּ֣ן יָ֭דַעְתִּי וְאֶמְצָאֵ֑הוּ    אָ֝ב֗וֹא עַד־תְּכֽוּנָתֽוֹ׃<BR>
<B>כג,ד</B> אֶֽעֶרְכָ֣ה לְפָנָ֣יו מִשְׁפָּ֑ט    וּ֝פִ֗י אֲמַלֵּ֥א תֽוֹכָחֽוֹת׃<BR>
<B>כג,ה</B> אֵֽ֭דְעָה מִלִּ֣ים יַֽעֲנֵ֑נִי    וְ֝אָבִ֗ינָה מַה־יֹּ֥אמַר לִֽי׃<BR>
<B>כג,ו</B> הַבְּרָב־כֹּ֭חַ יָרִ֣יב עִמָּדִ֑י    לֹ֥א אַךְ־ה֝֗וּא יָשִׂ֥ם בִּֽי׃<BR>
<B>כג,ז</B> שָׁ֗ם יָ֭שָׁר נוֹכָ֣ח עִמּ֑וֹ    וַֽאֲפַלְּטָ֥ה לָ֝נֶ֗צַח מִשֹּֽׁפְטִֽי׃<BR>
<B>כג,ח</B> הֵ֤ן קֶ֣דֶם אֶֽהֱלֹ֣ךְ וְאֵינֶ֑נּוּ    וְ֝אָח֗וֹר וְֽלֹא־אָבִ֥ין לֽוֹ׃<BR>
<B>כג,ט</B> שְׂמֹ֣אול בַּֽעֲשֹׂת֣וֹ וְלֹא־אָ֑חַז    יַעְטֹ֥ף יָ֝מִ֗ין וְלֹ֣א אֶרְאֶֽה׃<BR>
<B>כג,י</B> כִּֽי־יָ֭דַע דֶּ֣רֶךְ עִמָּדִ֑י    בְּ֝חָנַ֗נִי כַּזָּהָ֥ב אֵצֵֽא׃<BR>
<B>כג,יא</B> בַּֽ֭אֲשֻׁרוֹ אָֽחֲזָ֣ה רַגְלִ֑י    דַּרְכּ֖וֹ שָׁמַ֣רְתִּי וְלֹא־אָֽט׃<BR>
<B>כג,יב</B> מִצְוַ֣ת שְׂ֭פָתָיו וְלֹ֣א אָמִ֑ישׁ    מֵֽ֝חֻקִּ֗י צָפַ֥נְתִּי אִמְרֵי־פִֽיו׃<BR>
<B>כג,יג</B> וְה֣וּא בְ֭אֶחָד וּמִ֣י יְשִׁיבֶ֑נּוּ    וְנַפְשׁ֖וֹ אִוְּתָ֣ה וַיָּֽעַשׂ׃<BR>
<B>כג,יד</B> כִּ֭י יַשְׁלִ֣ים חֻקִּ֑י    וְכָהֵ֖נָּה רַבּ֣וֹת עִמּֽוֹ׃<BR>
<B>כג,טו</B> עַל־כֵּ֭ן מִפָּנָ֣יו אֶבָּהֵ֑ל    אֶ֝תְבּוֹנֵ֗ן וְאֶפְחַ֥ד מִמֶּֽנּוּ׃<BR>
<B>כג,טז</B> וְ֭אֵל הֵרַ֣ךְ לִבִּ֑י    וְ֝שַׁדַּ֗י הִבְהִילָֽנִי׃<BR>
<B>כג,יז</B> כִּֽי־לֹ֣א נִ֭צְמַתִּי מִפְּנֵי־חֹ֑שֶׁךְ    וּ֝מִפָּנַ֗י כִּסָּה־אֹֽפֶל׃<BR>
<B>כד,א</B> מַדּ֗וּעַ מִ֭שַּׁדַּי לֹֽא־נִצְפְּנ֣וּ עִתִּ֑ים    וְ֝יֹֽדְעָ֗ו לֹא־חָ֥זוּ יָמָֽיו׃<BR>
<B>כד,ב</B> גְּבֻל֥וֹת יַשִּׂ֑יגוּ    עֵ֥דֶר גָּֽ֝זְל֗וּ וַיִּרְעֽוּ׃<BR>
<B>כד,ג</B> חֲמ֣וֹר יְתוֹמִ֣ים יִנְהָ֑גוּ    יַ֝חְבְּל֗וּ שׁ֣וֹר אַלְמָנָֽה׃<BR>
<B>כד,ד</B> יַטּ֣וּ אֶבְיֹנִ֣ים מִדָּ֑רֶךְ    יַ֥חַד חֻ֝בְּא֗וּ עֲנִיֵּי־אָֽרֶץ׃<BR>
<B>כד,ה</B> הֵ֤ן פְּרָאִ֨ים ׀ בַּ֥מִּדְבָּ֗ר    יָֽצְא֣וּ בְּ֭פָֽעֳלָם מְשַֽׁחֲרֵ֣י לַטָּ֑רֶף<BR>עֲרָבָ֥ה ל֥וֹ לֶ֝֗חֶם    לַנְּעָרִֽים׃<BR>
<B>כד,ו</B> בַּ֭שָּׂדֶה בְּלִיל֣וֹ יקצירו (יִקְצ֑וֹרוּ)    וְכֶ֖רֶם רָשָׁ֣ע יְלַקֵּֽשׁוּ׃<BR>
<B>כד,ז</B> עָר֣וֹם יָ֭לִינוּ מִבְּלִ֣י לְב֑וּשׁ    וְאֵ֥ין כְּ֝ס֗וּת בַּקָּרָֽה׃<BR>
<B>כד,ח</B> מִזֶּ֣רֶם הָרִ֣ים יִרְטָ֑בוּ    וּֽמִבְּלִ֥י מַ֝חְסֶ֗ה חִבְּקוּ־צֽוּר׃<BR>
<B>כד,ט</B> יִ֭גְזְלוּ מִשֹּׁ֣ד יָת֑וֹם    וְֽעַל־עָנִ֥י יַחְבֹּֽלוּ׃<BR>
<B>כד,י</B> עָר֣וֹם הִ֭לְּכוּ בְּלִ֣י לְב֑וּשׁ    וּ֝רְעֵבִ֗ים נָ֣שְׂאוּ עֹֽמֶר׃<BR>
<B>כד,יא</B> בֵּין־שֽׁוּרֹתָ֥ם יַצְהִ֑ירוּ    יְקָבִ֥ים דָּֽ֝רְכ֗וּ וַיִּצְמָֽאוּ׃<BR>
<B>כד,יב</B> מֵ֘עִ֤יר מְתִ֨ים ׀ יִנְאָ֗קוּ    וְנֶֽפֶשׁ־חֲלָלִ֥ים תְּשַׁוֵּ֑עַ<BR>וֶֽ֝אֱל֗וֹהַּ    לֹֽא־יָשִׂ֥ים תִּפְלָֽה׃<BR>
<B>כד,יג</B> הֵ֤מָּה ׀ הָיוּ֮ בְּֽמֹרְדֵ֫י א֥וֹר    לֹֽא־הִכִּ֥ירוּ דְרָכָ֑יו וְלֹ֥א יָֽ֝שְׁב֗וּ בִּנְתִֽיבֹתָֽיו׃<BR>
<B>כד,יד</B> לָא֡וֹר יָ֘ק֤וּם רוֹצֵ֗חַ יִֽקְטָל־עָנִ֥י וְאֶבְי֑וֹן    וּ֝בַלַּ֗יְלָה יְהִ֣י כַגַּנָּֽב׃<BR>
<B>כד,טו</B> וְעֵ֤ין נֹאֵ֨ף ׀ שָׁ֤מְרָֽה נֶ֣שֶׁף לֵ֭אמֹר    לֹֽא־תְשׁוּרֵ֣נִי עָ֑יִן<BR>וְסֵ֖תֶר פָּנִ֣ים    יָשִֽׂים׃<BR>
<B>כד,טז</B> חָתַ֥ר בַּחֹ֗שֶׁךְ בָּ֫תִּ֥ים    יוֹמָ֥ם חִתְּמוּ־לָ֗מוֹ לֹא־יָ֥דְעוּ אֽוֹר׃<BR>
<B>כד,יז</B> כִּ֤י יַחְדָּ֨ו ׀ בֹּ֣קֶר לָ֣מוֹ צַלְמָ֑וֶת    כִּֽי־יַ֝כִּ֗יר בַּלְה֥וֹת צַלְמָֽוֶת׃<BR>
<B>כד,יח</B> קַל־ה֤וּא ׀ עַל־פְּנֵי־מַ֗יִם    תְּקֻלַּ֣ל חֶלְקָתָ֣ם בָּאָ֑רֶץ<BR>לֹֽא־יִ֝פְנֶ֗ה    דֶּ֣רֶךְ כְּרָמִֽים׃<BR>
<B>כד,יט</B> צִיָּ֤ה גַם־חֹ֗ם יִגְזְל֥וּ מֵֽימֵי־שֶׁ֗לֶג    שְׁא֣וֹל חָטָֽאוּ׃<BR>
<B>כד,כ</B> יִשְׁכָּ֘חֵ֤הוּ רֶ֨חֶם ׀ מְתָ֘ק֤וֹ רִמָּ֗ה    ע֥וֹד לֹֽא־יִזָּכֵ֑ר<BR>וַתִּשָּׁבֵ֖ר כָּעֵ֣ץ    עַוְלָֽה׃<BR>
<B>כד,כא</B> רֹעֶ֣ה עֲ֭קָרָה לֹ֣א תֵלֵ֑ד    וְ֝אַלְמָנָ֗ה לֹ֣א יְיֵטִֽיב׃<BR>
<B>כד,כב</B> וּמָשַׁ֣ךְ אַבִּירִ֣ים בְּכֹח֑וֹ    יָ֝ק֗וּם וְֽלֹא־יַאֲמִ֥ין בַּֽחַיִּֽין׃<BR>
<B>כד,כג</B> יִתֶּן־ל֣וֹ לָ֭בֶטַח וְיִשָּׁעֵ֑ן    וְ֝עֵינֵ֗יהוּ עַל־דַּרְכֵיהֶֽם׃<BR>
<B>כד,כד</B> ר֤וֹמּוּ מְּעַ֨ט ׀ וְֽאֵינֶ֗נּוּ    וְֽהֻמְּכ֗וּ כַּכֹּ֥ל יִקָּֽפְצ֑וּן<BR>וּכְרֹ֖אשׁ שִׁבֹּ֣לֶת    יִמָּֽלוּ׃<BR>
<B>כד,כה</B> וְאִם־לֹ֣א אֵ֭פוֹ מִ֣י יַכְזִיבֵ֑נִי    וְיָשֵׂ֥ם לְ֝אַ֗ל מִלָּתִֽי׃<BR>
<B>כה,א</B>                וַ֭יַּעַן בִּלְדַּ֥ד הַשֻּׁחִ֗י וַיֹּאמַֽר׃<BR>
<B>כה,ב</B> הַמְשֵׁ֣ל וָפַ֣חַד עִמּ֑וֹ    עֹשֶׂ֥ה שָׁ֝ל֗וֹם בִּמְרוֹמָֽיו׃<BR>
<B>כה,ג</B> הֲיֵ֣שׁ מִ֭סְפָּר לִגְדוּדָ֑יו    וְעַל־מִ֝֗י לֹֽא־יָק֥וּם אוֹרֵֽהוּ׃<BR>
<B>כה,ד</B> וּמַה־יִּצְדַּ֣ק אֱנ֣וֹשׁ עִם־אֵ֑ל    וּמַה־יִּ֝זְכֶּ֗ה יְל֣וּד אִשָּֽׁה׃<BR>
<B>כה,ה</B> הֵ֣ן עַד־יָ֭רֵחַ וְלֹ֣א יַֽאֲהִ֑יל    וְ֝כֽוֹכָבִ֗ים לֹֽא־זַכּ֥וּ בְעֵינָֽיו׃<BR>
<B>כה,ו</B> אַ֭ף כִּֽי־אֱנ֣וֹשׁ רִמָּ֑ה    וּבֶן־אָ֝דָ֗ם תּֽוֹלֵעָֽה׃<BR>
<B>כו,א</B>                וַיַּ֥עַן אִיּ֗וֹב וַיֹּאמַֽר׃<BR>
<B>כו,ב</B> מֶֽה־עָזַ֥רְתָּ לְלֹא־כֹ֑חַ    ה֝וֹשַׁ֗עְתָּ זְר֣וֹעַ לֹא־עֹֽז׃<BR>
<B>כו,ג</B> מַה־יָּ֭עַצְתָּ לְלֹ֣א חָכְמָ֑ה    וְ֝תֻֽשִׁיָּ֗ה לָרֹ֥ב הוֹדָֽעְתָּ׃<BR>
<B>כו,ד</B> אֶת־מִ֭י הִגַּ֣דְתָּ מִלִּ֑ין    וְנִשְׁמַת־מִ֝֗י יָֽצְאָ֥ה מִמֶּֽךָּ׃<BR>
<B>כו,ה</B> הָֽרְפָאִ֥ים יְחוֹלָ֑לוּ    מִתַּ֥חַת מַ֝֗יִם וְשֹֽׁכְנֵיהֶֽם׃<BR>
<B>כו,ו</B> עָר֣וֹם שְׁא֣וֹל נֶגְדּ֑וֹ    וְאֵ֥ין כְּ֝ס֗וּת לָֽאֲבַדּֽוֹן׃<BR>
<B>כו,ז</B> נֹטֶ֣ה צָפ֣וֹן עַל־תֹּ֑הוּ    תֹּ֥לֶה אֶ֝֗רֶץ עַל־בְּלִי־מָֽה׃<BR>
<B>כו,ח</B> צֹרֵֽר־מַ֥יִם בְּעָבָ֑יו    וְלֹֽא־נִבְקַ֖ע עָנָ֣ן תַּחְתָּֽם׃<BR>
<B>כו,ט</B> מְאַחֵ֥ז פְּנֵי־כִסֵּ֑ה    פַּרְשֵׁ֖ז עָלָ֣יו עֲנָנֽוֹ׃<BR>
<B>כו,י</B> חֹֽק־חָ֭ג עַל־פְּנֵי־מָ֑יִם    עַד־תַּכְלִ֖ית א֣וֹר עִם־חֹֽשֶׁךְ׃<BR>
<B>כו,יא</B> עַמּוּדֵ֣י שָׁמַ֣יִם יְרוֹפָ֑פוּ    וְ֝יִתְמְה֗וּ מִגַּֽעֲרָתֽוֹ׃<BR>
<B>כו,יב</B> בְּ֭כֹחוֹ רָגַ֣ע הַיָּ֑ם    ובתובנתו (וּ֝בִתְבֽוּנָת֗וֹ) מָ֣חַץ רָֽהַב׃<BR>
<B>כו,יג</B> בְּ֭רוּחוֹ שָׁמַ֣יִם שִׁפְרָ֑ה    חֹֽלְלָ֥ה יָ֝ד֗וֹ נָחָ֥שׁ בָּרִֽחַ׃<BR>
<B>כו,יד</B> הֶן־אֵ֤לֶּה ׀ קְצ֬וֹת דְּרָכָ֗ו    וּמַה־שֵּׁ֣מֶץ דָּ֭בָר נִשְׁמַע־בּ֑וֹ<BR>וְרַ֥עַם גְּ֝בֽוּרֹתָ֗ו    מִ֣י יִתְבּוֹנָֽן׃<BR>
<B>כז,א</B>                וַיֹּ֣סֶף אִ֭יּוֹב שְׂאֵ֥ת מְשָׁל֗וֹ וַיֹּאמַֽר׃<BR>
<B>כז,ב</B> חַי־אֵ֭ל הֵסִ֣יר מִשְׁפָּטִ֑י    וְ֝שַׁדַּ֗י הֵמַ֥ר נַפְשִֽׁי׃<BR>
<B>כז,ג</B> כִּֽי־כָל־ע֣וֹד נִשְׁמָתִ֣י בִ֑י    וְר֖וּחַ אֱל֣וֹהַּ בְּאַפִּֽי׃<BR>
<B>כז,ד</B> אִם־תְּדַבֵּ֣רְנָה שְׂפָתַ֣י עַוְלָ֑ה    וּ֝לְשׁוֹנִ֗י אִם־יֶהְגֶּ֥ה רְמִיָּֽה׃<BR>
<B>כז,ה</B> חָלִ֣ילָה לִּי֮    אִם־אַצְדִּ֪יק אֶ֫תְכֶ֥ם<BR>עַד־אֶגְוָ֑ע    לֹֽא־אָסִ֖יר תֻּמָּתִ֣י מִמֶּֽנִּי׃<BR>
<B>כז,ו</B> בְּצִדְקָתִ֣י הֶֽ֭חֱזַקְתִּי וְלֹ֣א אַרְפֶּ֑הָ    לֹֽא־יֶחֱרַ֥ף לְ֝בָבִ֗י מִיָּמָֽי׃<BR>
<B>כז,ז</B> יְהִ֣י כְ֭רָשָׁע אֹ֣יְבִ֑י    וּמִתְקֽוֹמְמִ֥י כְעַוָּֽל׃<BR>
<B>כז,ח</B> כִּ֤י מַה־תִּקְוַ֣ת חָ֭נֵף כִּ֣י יִבְצָ֑ע    כִּ֤י יֵ֖שֶׁל אֱל֣וֹהַּ נַפְשֽׁוֹ׃<BR>
<B>כז,ט</B> הֲֽ֭צַעֲקָתוֹ יִשְׁמַ֥ע ׀ אֵ֑ל    כִּֽי־תָב֖וֹא עָלָ֣יו צָרָֽה׃<BR>
<B>כז,י</B> אִם־עַל־שַׁדַּ֥י יִתְעַנָּ֑ג    יִקְרָ֖א אֱל֣וֹהַּ בְּכָל־עֵֽת׃<BR>
<B>כז,יא</B> אוֹרֶ֣ה אֶתְכֶ֣ם בְּיַד־אֵ֑ל    אֲשֶׁ֥ר עִם־שַׁ֝דַּ֗י לֹ֣א אֲכַחֵֽד׃<BR>
<B>כז,יב</B> הֵן־אַתֶּ֣ם כֻּלְּכֶ֣ם חֲזִיתֶ֑ם    וְלָמָּה־זֶּ֝֗ה הֶ֣בֶל תֶּהְבָּֽלוּ׃<BR>
<B>כז,יג</B> זֶ֤ה ׀ חֵֽלֶק־אָדָ֖ם רָשָׁ֥ע ׀ עִם־אֵ֑ל    וְֽנַחֲלַ֥ת עָֽ֝רִיצִ֗ים מִשַּׁדַּ֥י יִקָּֽחוּ׃<BR>
<B>כז,יד</B> אִם־יִרְבּ֣וּ בָנָ֣יו לְמוֹ־חָ֑רֶב    וְ֝צֶֽאֱצָאָ֗יו לֹ֣א יִשְׂבְּעוּ־לָֽחֶם׃<BR>
<B>כז,טו</B> שְׂ֭רִידָו בַּמָּ֣וֶת יִקָּבֵ֑רוּ    וְ֝אַלְמְנֹתָ֗יו לֹ֣א תִבְכֶּֽינָה׃<BR>
<B>כז,טז</B> אִם־יִצְבֹּ֣ר כֶּֽעָפָ֣ר כָּ֑סֶף    וְ֝כַחֹ֗מֶר יָכִ֥ין מַלְבּֽוּשׁ׃<BR>
<B>כז,יז</B> יָ֭כִין וְצַדִּ֣יק יִלְבָּ֑שׁ    וְ֝כֶ֗סֶף נָקִ֥י יַֽחֲלֹֽק׃<BR>
<B>כז,יח</B> בָּנָ֣ה כָעָ֣שׁ בֵּית֑וֹ    וּ֝כְסֻכָּ֗ה עָשָׂ֥ה נֹצֵֽר׃<BR>
<B>כז,יט</B> עָשִׁ֣יר יִ֭שְׁכַּב וְלֹ֣א יֵֽאָסֵ֑ף    עֵינָ֖יו פָּקַ֣ח וְאֵינֶֽנּוּ׃<BR>
<B>כז,כ</B> תַּשִּׂיגֵ֣הוּ כַ֭מַּיִם בַּלָּה֑וֹת    לַ֝֗יְלָה גְּנָבַ֥תּוּ סוּפָֽה׃<BR>
<B>כז,כא</B> יִשָּׂאֵ֣הוּ קָדִ֣ים וְיֵלַ֑ךְ    וִ֝ישָֽׂעֲרֵ֗הוּ מִמְּקֹמֽוֹ׃<BR>
<B>כז,כב</B> וְיַשְׁלֵ֣ךְ עָ֭לָיו וְלֹ֣א יַחְמֹ֑ל    מִ֝יָּד֗וֹ בָּר֥וֹחַ יִבְרָֽח׃<BR>
<B>כז,כג</B> יִשְׂפֹּ֣ק עָלֵ֣ימוֹ כַפֵּ֑ימוֹ    וְיִשְׁרֹ֥ק עָ֝לָ֗יו מִמְּקֹמֽוֹ׃<BR>
<B>כח,א</B> כִּ֤י יֵ֣שׁ לַכֶּ֣סֶף מוֹצָ֑א    וּ֝מָק֗וֹם לַזָּהָ֥ב יָזֹֽקּוּ׃<BR>
<B>כח,ב</B> בַּ֭רְזֶל מֵֽעָפָ֣ר יֻקָּ֑ח    וְ֝אֶ֗בֶן יָצ֥וּק נְחוּשָֽׁה׃<BR>
<B>כח,ג</B> קֵ֤ץ ׀ שָׂ֤ם לַחֹ֗שֶׁךְ וּֽלְכָל־תַּ֭כְלִית ה֣וּא חוֹקֵ֑ר    אֶ֖בֶן אֹ֣פֶל וְצַלְמָֽוֶת׃<BR>
<B>כח,ד</B> פָּ֤רַץ נַ֨חַל ׀ מֵֽעִם־גָּ֗ר הַֽנִּשְׁכָּחִ֥ים מִנִּי־רָ֑גֶל    דַּ֖לּוּ מֵֽאֱנ֣וֹשׁ נָֽעוּ׃<BR>
<B>כח,ה</B> אֶ֗רֶץ מִמֶּ֥נָּה יֵֽצֵא־לָ֑חֶם    וְ֝תַחְתֶּ֗יהָ נֶהְפַּ֥ךְ כְּמוֹ־אֵֽשׁ׃<BR>
<B>כח,ו</B> מְקוֹם־סַפִּ֥יר אֲבָנֶ֑יהָ    וְעַפְרֹ֖ת זָהָ֣ב לֽוֹ׃<BR>
<B>כח,ז</B> נָ֭תִיב לֹֽא־יְדָ֣עוֹ עָ֑יִט    וְלֹ֥א שְׁ֝זָפַ֗תּוּ עֵ֣ין אַיָּֽה׃<BR>
<B>כח,ח</B> לֹֽא־הִדְרִיכ֥וּהוּ בְנֵֽי־שָׁ֑חַץ    לֹֽא־עָדָ֖ה עָלָ֣יו שָֽׁחַל׃<BR>
<B>כח,ט</B> בַּֽ֭חַלָּמִישׁ שָׁלַ֣ח יָד֑וֹ    הָפַ֖ךְ מִשֹּׁ֣רֶשׁ הָרִֽים׃<BR>
<B>כח,י</B> בַּ֭צּוּרוֹת יְאֹרִ֣ים בִּקֵּ֑עַ    וְכָל־יְ֝קָ֗ר רָֽאֲתָ֥ה עֵינֽוֹ׃<BR>
<B>כח,יא</B> מִ֭בְּכִי נְהָר֣וֹת חִבֵּ֑שׁ    וְ֝תַֽעֲלֻמָ֗הּ יֹ֣צִא אֽוֹר׃</P>
<P><B>כח,יב</B> וְֽ֭הַחָכְמָה מֵאַ֣יִן תִּמָּצֵ֑א    וְאֵ֥י זֶ֝֗ה מְק֣וֹם בִּינָֽה׃<BR>
<B>כח,יג</B> לֹֽא־יָדַ֣ע אֱנ֣וֹשׁ עֶרְכָּ֑הּ    וְלֹ֥א תִ֝מָּצֵ֗א בְּאֶ֣רֶץ הַֽחַיִּֽים׃<BR>
<B>כח,יד</B> תְּה֣וֹם אָ֭מַר לֹ֣א בִי־הִ֑יא    וְיָ֥ם אָ֝מַ֗ר אֵ֣ין עִמָּדִֽי׃<BR>
<B>כח,טו</B> לֹֽא־יֻתַּ֣ן סְג֣וֹר תַּחְתֶּ֑יהָ    וְלֹ֥א יִ֝שָּׁקֵ֗ל כֶּ֣סֶף מְחִירָֽהּ׃<BR>
<B>כח,טז</B> לֹֽא־תְ֭סֻלֶּה בְּכֶ֣תֶם אוֹפִ֑יר    בְּשֹׁ֖הַם יָקָ֣ר וְסַפִּֽיר׃<BR>
<B>כח,יז</B> לֹֽא־יַעַרְכֶ֣נָּה זָ֭הָב וּזְכוֹכִ֑ית    וּתְמ֖וּרָתָ֣הּ כְּלִי־פָֽז׃<BR>
<B>כח,יח</B> רָאמ֣וֹת וְ֭גָבִישׁ לֹ֣א יִזָּכֵ֑ר    וּמֶ֥שֶׁךְ חָ֝כְמָ֗ה מִפְּנִינִֽים׃<BR>
<B>כח,יט</B> לֹֽא־יַ֭עַרְכֶנָּה פִּטְדַת־כּ֑וּשׁ    בְּכֶ֥תֶם טָ֝ה֗וֹר לֹ֣א תְסֻלֶּֽה׃<BR>
<B>כח,כ</B> וְֽ֭הַחָכְמָה מֵאַ֣יִן תָּב֑וֹא    וְאֵ֥י זֶ֝֗ה מְק֣וֹם בִּינָֽה׃<BR>
<B>כח,כא</B> וְֽ֭נֶעֶלְמָה מֵֽעֵינֵ֣י כָל־חָ֑י    וּמֵע֖וֹף הַשָּׁמַ֣יִם נִסְתָּֽרָה׃<BR>
<B>כח,כב</B> אֲבַדּ֣וֹן וָ֭מָוֶת אָ֣מְר֑וּ    בְּ֝אָזְנֵ֗ינוּ שָׁמַ֥עְנוּ שִׁמְעָֽהּ׃<BR>
<B>כח,כג</B> אֱ֭לֹהִים הֵבִ֣ין דַּרְכָּ֑הּ    וְ֝ה֗וּא יָדַ֥ע אֶת־מְקוֹמָֽהּ׃<BR>
<B>כח,כד</B> כִּי־ה֭וּא לִקְצוֹת־הָאָ֣רֶץ יַבִּ֑יט    תַּ֖חַת כָּל־הַשָּׁמַ֣יִם יִרְאֶֽה׃<BR>
<B>כח,כה</B> לַֽעֲשׂ֣וֹת לָר֣וּחַ מִשְׁקָ֑ל    וּ֝מַ֗יִם תִּכֵּ֥ן בְּמִדָּֽה׃<BR>
<B>כח,כו</B> בַּֽעֲשֹׂת֣וֹ לַמָּטָ֣ר חֹ֑ק    וְ֝דֶ֗רֶךְ לַֽחֲזִ֥יז קֹלֽוֹת׃<BR>
<B>כח,כז</B> אָ֣ז רָ֭אָהּ וַֽיְסַפְּרָ֑הּ    הֱ֝כִינָ֗הּ וְגַם־חֲקָרָֽהּ׃<BR>
<B>כח,כח</B> וַיֹּ֤אמֶר ׀ לָֽאָדָ֗ם הֵ֤ן יִרְאַ֣ת אֲ֭דֹנָי הִ֣יא חָכְמָ֑ה    וְס֖וּר מֵרָ֣ע בִּינָֽה׃<BR>
<B>כט,א</B>                וַיֹּ֣סֶף אִ֭יּוֹב שְׂאֵ֥ת מְשָׁל֗וֹ וַיֹּאמַֽר׃<BR>
<B>כט,ב</B> מִֽי־יִתְּנֵ֥נִי כְיַרְחֵי־קֶ֑דֶם    כִּ֝ימֵ֗י אֱל֣וֹהַּ יִשְׁמְרֵֽנִי׃<BR>
<B>כט,ג</B> בְּהִלּ֣וֹ נֵ֭רוֹ עֲלֵ֣י רֹאשִׁ֑י    לְ֝אוֹר֗וֹ אֵ֣לֶךְ חֹֽשֶׁךְ׃<BR>
<B>כט,ד</B> כַּֽאֲשֶׁ֣ר הָ֭יִיתִי בִּימֵ֣י חָרְפִּ֑י    בְּס֥וֹד אֱ֝ל֗וֹהַּ עֲלֵ֣י אָֽהֳלִֽי׃<BR>
<B>כט,ה</B> בְּע֣וֹד שַׁ֭דַּי עִמָּדִ֑י    סְבִ֖יבוֹתַ֣י נְעָרָֽי׃<BR>
<B>כט,ו</B> בִּרְחֹ֣ץ הֲלִיכַ֣י בְּחֵמָ֑ה    וְצ֥וּר יָצ֥וּק עִ֝מָּדִ֗י פַּלְגֵי־שָֽׁמֶן׃<BR>
<B>כט,ז</B> בְּצֵ֣אתִי שַׁ֣עַר עֲלֵי־קָ֑רֶת    בָּֽ֝רְח֗וֹב אָכִ֥ין מֽוֹשָׁבִֽי׃<BR>
<B>כט,ח</B> רָא֣וּנִי נְעָרִ֣ים וְנֶחְבָּ֑אוּ    וִֽ֝ישִׁישִׁ֗ים קָ֣מוּ עָמָֽדוּ׃<BR>
<B>כט,ט</B> שָׂ֭רִים עָֽצְר֣וּ בְמִלִּ֑ים    וְ֝כַ֗ף יָשִׂ֥ימוּ לְפִיהֶֽם׃<BR>
<B>כט,י</B> קוֹל־נְגִידִ֥ים נֶחְבָּ֑אוּ    וּ֝לְשׁוֹנָ֗ם לְחִכָּ֥ם דָּבֵֽקָה׃<BR>
<B>כט,יא</B> כִּ֤י אֹ֣זֶן שָֽׁ֭מְעָה וַֽתְּאַשְּׁרֵ֑נִי    וְעַ֥יִן רָֽ֝אֲתָ֗ה וַתְּעִידֵֽנִי׃<BR>
<B>כט,יב</B> כִּֽי־אֲ֭מַלֵּט עָנִ֣י מְשַׁוֵּ֑עַ    וְ֝יָת֗וֹם וְֽלֹא־עֹזֵ֥ר לֽוֹ׃<BR>
<B>כט,יג</B> בִּרְכַּ֣ת אֹ֭בֵד עָלַ֣י תָּבֹ֑א    וְלֵ֖ב אַלְמָנָ֣ה אַרְנִֽן׃<BR>
<B>כט,יד</B> צֶ֣דֶק לָ֭בַשְׁתִּי וַיִּלְבָּשֵׁ֑נִי    כִּמְעִ֥יל וְ֝צָנִ֗יף מִשְׁפָּטִֽי׃<BR>
<B>כט,טו</B> עֵינַ֣יִם הָ֭יִיתִי לַֽעִוֵּ֑ר    וְרַגְלַ֖יִם לַפִּסֵּ֣חַ אָֽנִי׃<BR>
<B>כט,טז</B> אָ֣ב אָֽ֭נֹכִ֥י לָֽאֶבְיוֹנִ֑ים    וְרִ֖ב לֹֽא־יָדַ֣עְתִּי אֶחְקְרֵֽהוּ׃<BR>
<B>כט,יז</B> וָֽ֭אֲשַׁבְּרָה מְתַלְּע֣וֹת עַוָּ֑ל    וּ֝מִשִּׁנָּ֗יו אַשְׁלִ֥יךְ טָֽרֶף׃<BR>
<B>כט,יח</B> וָֽ֭אֹמַר עִם־קִנִּ֣י אֶגְוָ֑ע    וְ֝כַח֗וֹל אַרְבֶּ֥ה יָמִֽים׃<BR>
<B>כט,יט</B> שָׁרְשִׁ֣י פָת֣וּחַ אֱלֵי־מָ֑יִם    וְ֝טַ֗ל יָלִ֥ין בִּקְצִירִֽי׃<BR>
<B>כט,כ</B> כְּ֭בוֹדִי חָדָ֣שׁ עִמָּדִ֑י    וְ֝קַשְׁתִּ֗י בְּיָדִ֥י תַֽחֲלִֽיף׃<BR>
<B>כט,כא</B> לִֽי־שָׁמְע֥וּ וְיִחֵ֑לּוּ    וְ֝יִדְּמ֗וּ לְמ֣וֹ עֲצָתִֽי׃<BR>
<B>כט,כב</B> אַֽחֲרֵ֣י דְ֭בָרִי לֹ֣א יִשְׁנ֑וּ    וְ֝עָלֵ֗ימוֹ תִּטֹּ֥ף מִלָּתִֽי׃<BR>
<B>כט,כג</B> וְיִֽחֲל֣וּ כַמָּטָ֣ר לִ֑י    וּ֝פִיהֶ֗ם פָּֽעֲר֥וּ לְמַלְקֽוֹשׁ׃<BR>
<B>כט,כד</B> אֶשְׂחַ֣ק אֲ֭לֵהֶם לֹ֣א יַֽאֲמִ֑ינוּ    וְא֥וֹר פָּ֝נַ֗י לֹ֣א יַפִּילֽוּן׃<BR>
<B>כט,כה</B> אֶ֥בְחַ֣ר דַּרְכָּם֮    וְאֵשֵׁ֪ב רֹ֥אשׁ<BR>וְ֭אֶשְׁכּוֹן כְּמֶ֣לֶךְ בַּגְּד֑וּד    כַּֽאֲשֶׁ֖ר אֲבֵלִ֣ים יְנַחֵֽם׃<BR>
<B>ל,א</B> וְעַתָּ֤ה ׀ שָׂ֥חֲק֣וּ עָלַי֮    צְעִירִ֥ים מִמֶּ֗נִּי לְיָ֫מִ֥ים<BR>אֲשֶׁר־מָאַ֥סְתִּי אֲבוֹתָ֑ם    לָ֝שִׁ֗ית עִם־כַּלְבֵ֥י צֹאנִֽי׃<BR>
<B>ל,ב</B> גַּם־כֹּ֣חַ יְ֭דֵיהֶם לָ֣מָּה לִּ֑י    עָ֝לֵ֗ימוֹ אָ֣בַד כָּֽלַח׃<BR>
<B>ל,ג</B> בְּחֶ֥סֶר וּבְכָפָ֗ן גַּ֫לְמ֥וּד    הַעֹֽרְקִ֥ים צִיָּ֑ה אֶ֝֗מֶשׁ שׁוֹאָ֥ה וּמְשֹׁאָֽה׃<BR>
<B>ל,ד</B> הַקֹּֽטְפִ֣ים מַלּ֣וּחַ עֲלֵי־שִׂ֑יחַ    וְשֹׁ֖רֶשׁ רְתָמִ֣ים לַחְמָֽם׃<BR>
<B>ל,ה</B> מִן־גֵּ֥ו יְגֹרָ֑שׁוּ    יָרִ֥יעוּ עָ֝לֵ֗ימוֹ כַּגַּנָּֽב׃<BR>
<B>ל,ו</B> בַּֽעֲר֣וּץ נְחָלִ֣ים לִשְׁכֹּ֑ן    חֹרֵ֖י עָפָ֣ר וְכֵפִֽים׃<BR>
<B>ל,ז</B> בֵּין־שִׂיחִ֥ים יִנְהָ֑קוּ    תַּ֖חַת חָר֣וּל יְסֻפָּֽחוּ׃<BR>
<B>ל,ח</B> בְּֽנֵי־נָ֭בָל גַּם־בְּנֵ֣י בְלִי־שֵׁ֑ם    נִ֝כְּא֗וּ מִן־הָאָֽרֶץ׃<BR>
<B>ל,ט</B> וְ֭עַתָּה נְגִֽינָתָ֣ם הָיִ֑יתִי    וָֽאֱהִ֖י לָהֶ֣ם לְמִלָּֽה׃<BR>
<B>ל,י</B> תִּֽ֭עֲבוּנִי רָ֣חֲקוּ מֶ֑נִּי    וּ֝מִפָּנַ֗י לֹא־חָ֥שְׂכוּ רֹֽק׃<BR>
<B>ל,יא</B> כִּֽי־יתרו (יִתְרִ֣י) פִ֭תַּח וַיְעַנֵּ֑נִי    וְ֝רֶ֗סֶן מִפָּנַ֥י שִׁלֵּֽחוּ׃<BR>
<B>ל,יב</B> עַל־יָמִין֮ פִּרְחַ֪ח יָ֫ק֥וּמוּ    רַגְלַ֥י שִׁלֵּ֑חוּ וַיָּסֹ֥לּוּ עָ֝לַ֗י אָרְח֥וֹת אֵידָֽם׃<BR>
<B>ל,יג</B> נָֽתְס֗וּ נְֽתִיבָ֫תִ֥י    לְהַוָּתִ֥י יֹעִ֑ילוּ לֹ֖א עֹזֵ֣ר לָֽמוֹ׃<BR>
<B>ל,יד</B> כְּפֶ֣רֶץ רָחָ֣ב יֶֽאֱתָ֑יוּ    תַּ֥חַת שֹׁ֝אָ֗ה הִתְגַּלְגָּֽלוּ׃<BR>
<B>ל,טו</B> הָהְפַּ֥ךְ עָלַ֗י    בַּלָּ֫ה֥וֹת<BR>תִּרְדֹּ֣ף כָּ֭רוּחַ נְדִֽבָתִ֑י    וּ֝כְעָ֗ב עָֽבְרָ֥ה יְשֻֽׁעָתִֽי׃<BR>
<B>ל,טז</B> וְעַתָּ֗ה עָ֭לַי תִּשְׁתַּפֵּ֣ךְ נַפְשִׁ֑י    יֹ֖אחֲז֣וּנִי יְמֵי־עֹֽנִי׃<BR>
<B>ל,יז</B> לַ֗יְלָה עֲ֭צָמַי נִקַּ֣ר מֵֽעָלָ֑י    וְ֝עֹֽרְקַ֗י לֹ֣א יִשְׁכָּבֽוּן׃<BR>
<B>ל,יח</B> בְּרָב־כֹּ֭חַ יִתְחַפֵּ֣שׂ לְבוּשִׁ֑י    כְּפִ֖י כֻתָּנְתִּ֣י יַֽאַזְרֵֽנִי׃<BR>
<B>ל,יט</B> הֹרָ֥נִי לַחֹ֑מֶר    וָֽ֝אֶתְמַשֵּׁ֗ל כֶּֽעָפָ֥ר וָאֵֽפֶר׃<BR>
<B>ל,כ</B> אֲשַׁוַּ֣ע אֵ֭לֶיךָ וְלֹ֣א תַֽעֲנֵ֑נִי    עָ֝מַ֗דְתִּי וַתִּתְבֹּ֥נֶן בִּֽי׃<BR>
<B>ל,כא</B> תֵּֽהָפֵ֣ךְ לְאַכְזָ֣ר לִ֑י    בְּעֹ֖צֶם יָֽדְךָ֣ תִשְׂטְמֵֽנִי׃<BR>
<B>ל,כב</B> תִּשָּׂאֵ֣נִי אֶל־ר֭וּחַ תַּרְכִּיבֵ֑נִי    וּ֝תְמֹֽגְגֵ֗נִי תשוה (תֻּֽשִׁיָּֽה)׃<BR>
<B>ל,כג</B> כִּֽי־יָ֭דַעְתִּי מָ֣וֶת תְּשִׁיבֵ֑נִי    וּבֵ֖ית מוֹעֵ֣ד לְכָל־חָֽי׃<BR>
<B>ל,כד</B> אַ֣ךְ לֹֽא־בְ֭עִי יִשְׁלַח־יָ֑ד    אִם־בְּ֝פִיד֗וֹ לָהֶ֥ן שֽׁוּעַ׃<BR>
<B>ל,כה</B> אִם־לֹ֣א בָ֭כִיתִי לִקְשֵׁה־י֑וֹם    עָֽגְמָ֥ה נַ֝פְשִׁ֗י לָֽאֶבְיֽוֹן׃<BR>
<B>ל,כו</B> כִּ֤י ט֣וֹב קִ֭וִּיתִי וַיָּ֣בֹא רָ֑ע    וַאֲיַֽחֲלָ֥ה לְ֝א֗וֹר וַיָּ֥בֹא אֹֽפֶל׃<BR>
<B>ל,כז</B> מֵעַ֖י רֻתְּח֥וּ וְלֹא־דָ֗מּוּ    קִדְּמֻ֥נִי יְמֵי־עֹֽנִי׃<BR>
<B>ל,כח</B> קֹדֵ֣ר הִ֭לַּכְתִּי בְּלֹ֣א חַמָּ֑ה    קַ֖מְתִּי בַקָּהָ֣ל אֲשַׁוֵּֽעַ׃<BR>
<B>ל,כט</B> אָ֭ח הָיִ֣יתִי לְתַנִּ֑ים    וְ֝רֵ֗עַ לִבְנ֥וֹת יַֽעֲנָֽה׃<BR>
<B>ל,ל</B> ע֭וֹרִי שָׁחַ֣ר מֵֽעָלָ֑י    וְעַצְמִי־חָ֝֗רָה מִנִּי־חֹֽרֶב׃<BR>
<B>ל,לא</B> וַיְהִ֣י לְ֭אֵבֶל כִּנֹּרִ֑י    וְ֝עֻֽגָבִ֗י לְק֣וֹל בֹּכִֽים׃<BR>
<B>לא,א</B> בְּ֭רִית כָּרַ֣תִּי לְעֵינָ֑י    וּמָ֥ה אֶ֝תְבּוֹנֵ֗ן עַל־בְּתוּלָֽה׃<BR>
<B>לא,ב</B> וּמֶ֤ה ׀ חֵ֣לֶק אֱל֣וֹהַּ מִמָּ֑עַל    וְֽנַחֲלַ֥ת שַׁ֝דַּ֗י מִמְּרֹמִֽים׃<BR>
<B>לא,ג</B> הֲלֹא־אֵ֥יד לְעַוָּ֑ל    וְ֝נֵ֗כֶר לְפֹ֣עֲלֵי אָֽוֶן׃<BR>
<B>לא,ד</B> הֲלֹא־ה֭וּא יִרְאֶ֣ה דְרָכָ֑י    וְֽכָל־צְעָדַ֥י יִסְפּֽוֹר׃<BR>
<B>לא,ה</B> אִם־הָלַ֥כְתִּי עִם־שָׁ֑וְא    וַתַּ֖חַשׁ עַל־מִרְמָ֣ה רַגְלִֽי׃<BR>
<B>לא,ו</B> יִשְׁקְלֵ֥נִי בְמֹֽאזְנֵי־צֶ֑דֶק    וְיֵדַ֥ע אֱ֝ל֗וֹהַּ תֻּמָּתִֽי׃<BR>
<B>לא,ז</B> אִ֥ם תִּטֶּ֣ה אַשֻּׁרִי֮    מִנִּ֪י הַ֫דָּ֥רֶךְ<BR>וְאַחַ֣ר עֵ֭ינַי הָלַ֣ךְ לִבִּ֑י    וּ֝בְכַפַּ֗י דָּ֣בַק מֽאוּם׃<BR>
<B>לא,ח</B> אֶ֭זְרְעָה וְאַחֵ֣ר יֹאכֵ֑ל    וְֽצֶאֱצָאַ֥י יְשֹׁרָֽשׁוּ׃<BR>
<B>לא,ט</B> אִם־נִפְתָּ֣ה לִ֭בִּי עַל־אִשָּׁ֑ה    וְעַל־פֶּ֖תַח רֵעִ֣י אָרָֽבְתִּי׃<BR>
<B>לא,י</B> תִּטְחַ֣ן לְאַחֵ֣ר אִשְׁתִּ֑י    וְ֝עָלֶ֗יהָ יִכְרְע֥וּן אֲחֵרִֽין׃<BR>
<B>לא,יא</B> כִּי־הוא (הִ֥יא) זִמָּ֑ה    והיא (וְ֝ה֗וּא) עָו֥‍ֹן פְּלִילִֽים׃<BR>
<B>לא,יב</B> כִּ֤י אֵ֣שׁ הִ֭יא עַד־אֲבַדּ֣וֹן תֹּאכֵ֑ל    וּֽבְכָל־תְּב֖וּאָתִ֣י תְשָׁרֵֽשׁ׃<BR>
<B>לא,יג</B> אִם־אֶמְאַ֗ס מִשְׁפַּ֣ט עַ֭בְדִּי וַֽאֲמָתִ֑י    בְּ֝רִבָ֗ם עִמָּדִֽי׃<BR>
<B>לא,יד</B> וּמָ֣ה אֶֽ֭עֱשֶׂה כִּֽי־יָק֣וּם אֵ֑ל    וְכִֽי־יִ֝פְקֹ֗ד מָ֣ה אֲשִׁיבֶֽנּוּ׃<BR>
<B>לא,טו</B> הֲֽלֹא־בַ֭בֶּטֶן עֹשֵׂ֣נִי עָשָׂ֑הוּ    וַ֝יְכֻנֶ֗נּוּ בָּרֶ֥חֶם אֶחָֽד׃<BR>
<B>לא,טז</B> אִם־אֶ֭מְנַע מֵחֵ֣פֶץ דַּלִּ֑ים    וְעֵינֵ֖י אַלְמָנָ֣ה אֲכַלֶּֽה׃<BR>
<B>לא,יז</B> וְאֹכַ֣ל פִּתִּ֣י לְבַדִּ֑י    וְלֹֽא־אָכַ֖ל יָת֣וֹם מִמֶּֽנָּה׃<BR>
<B>לא,יח</B> כִּ֣י מִ֭נְּעוּרַי גְּדֵלַ֣נִי כְאָ֑ב    וּמִבֶּ֖טֶן אִמִּ֣י אַנְחֶֽנָּה׃<BR>
<B>לא,יט</B> אִם־אֶרְאֶ֣ה א֭וֹבֵד מִבְּלִ֣י לְב֑וּשׁ    וְאֵ֥ין כְּ֝ס֗וּת לָֽאֶבְיֽוֹן׃<BR>
<B>לא,כ</B> אִם־לֹ֣א בֵֽרְכ֣וּנִי חֲלָצָ֑ו    וּמִגֵּ֥ז כְּ֝בָשַׂ֗י יִתְחַמָּֽם׃<BR>
<B>לא,כא</B> אִם־הֲנִיפ֣וֹתִי עַל־יָת֣וֹם יָדִ֑י    כִּֽי־אֶרְאֶ֥ה בַ֝שַּׁ֗עַר עֶזְרָתִֽי׃<BR>
<B>לא,כב</B> כְּ֭תֵפִי מִשִּׁכְמָ֣ה תִפּ֑וֹל    וְ֝אֶזְרֹעִ֗י מִקָּנָ֥ה תִשָּׁבֵֽר׃<BR>
<B>לא,כג</B> כִּ֤י פַ֣חַד אֵ֭לַי אֵ֣יד אֵ֑ל    וּ֝מִשְּׂאֵת֗וֹ לֹ֣א אוּכָֽל׃<BR>
<B>לא,כד</B> אִם־שַׂ֣מְתִּי זָהָ֣ב כִּסְלִ֑י    וְ֝לַכֶּ֗תֶם אָמַ֥רְתִּי מִבְטַחִֽי׃<BR>
<B>לא,כה</B> אִם־אֶ֭שְׂמַח כִּי־רַ֣ב חֵילִ֑י    וְכִֽי־כַ֝בִּ֗יר מָֽצְאָ֥ה יָדִֽי׃<BR>
<B>לא,כו</B> אִם־אֶרְאֶ֣ה א֭וֹר כִּ֣י יָהֵ֑ל    וְ֝יָרֵ֗חַ יָקָ֥ר הֹלֵֽךְ׃<BR>
<B>לא,כז</B> וַיִּ֣פְתְּ בַּסֵּ֣תֶר לִבִּ֑י    וַתִּשַּׁ֖ק יָדִ֣י לְפִֽי׃<BR>
<B>לא,כח</B> גַּם־ה֭וּא עָו֣‍ֹן פְּלִילִ֑י    כִּֽי־כִחַ֖שְׁתִּי לָאֵ֣ל מִמָּֽעַל׃<BR>
<B>לא,כט</B> אִם־אֶ֭שְׂמַח בְּפִ֣יד מְשַׂנְאִ֑י    וְ֝הִתְעֹרַ֗רְתִּי כִּֽי־מְצָ֥אוֹ רָֽע׃<BR>
<B>לא,ל</B> וְלֹֽא־נָתַ֣תִּי לַֽחֲטֹ֣א חִכִּ֑י    לִשְׁאֹ֖ל בְּאָלָ֣ה נַפְשֽׁוֹ׃<BR>
<B>לא,לא</B> אִם־לֹ֣א אָֽ֭מְרוּ מְתֵ֣י אָֽהֳלִ֑י    מִֽי־יִתֵּ֥ן מִ֝בְּשָׂר֗וֹ לֹ֣א נִשְׂבָּֽע׃<BR>
<B>לא,לב</B> בַּ֭חוּץ לֹֽא־יָלִ֣ין גֵּ֑ר    דְּ֝לָתַ֗י לָאֹ֥רַח אֶפְתָּֽח׃<BR>
<B>לא,לג</B> אִם־כִּסִּ֣יתִי כְאָדָ֣ם פְּשָׁעָ֑י    לִטְמ֖וֹן בְּחֻבִּ֣י עֲו‍ֹנִֽי׃<BR>
<B>לא,לד</B> כִּ֤י אֶֽעֱר֨וֹץ ׀ הָ֘מ֤וֹן רַבָּ֗ה    וּבוּז־מִשְׁפָּח֥וֹת יְחִתֵּ֑נִי<BR>וָֽ֝אֶדֹּ֗ם    לֹא־אֵ֥צֵא פָֽתַח׃<BR>
<B>לא,לה</B> מִ֤י יִתֶּן־לִ֨י ׀ שֹׁ֘מֵ֤עַֽ לִ֗י    הֶן־תָּ֭וִי שַׁדַּ֣י יַֽעֲנֵ֑נִי<BR>וְסֵ֥פֶר כָּ֝תַ֗ב    אִ֣ישׁ רִיבִֽי׃<BR>
<B>לא,לו</B> אִם־לֹ֣א עַל־שִׁ֭כְמִי אֶשָּׂאֶ֑נּוּ    אֶֽעֶנְדֶ֖נּוּ עֲטָר֣וֹת לִֽי׃<BR>
<B>לא,לז</B> מִסְפַּ֣ר צְ֭עָדַי אַגִּידֶ֑נּוּ    כְּמוֹ־נָ֝גִ֗יד אֲקָֽרְבֶֽנּוּ׃<BR>
<B>לא,לח</B> אִם־עָ֭לַי אַדְמָתִ֣י תִזְעָ֑ק    וְ֝יַ֗חַד תְּלָמֶ֥יהָ יִבְכָּיֽוּן׃<BR>
<B>לא,לט</B> אִם־כֹּ֭חָהּ אָכַ֣לְתִּי בְלִי־כָ֑סֶף    וְנֶ֖פֶשׁ בְּעָלֶ֣יהָ הִפָּֽחְתִּי׃<BR>
<B>לא,מ</B> תַּ֤חַת חִטָּ֨ה ׀ יֵ֥צֵא ח֗וֹחַ וְתַֽחַת־שְׂעֹרָ֥ה בָאְשָׁ֑ה    תַּ֝֗מּוּ דִּבְרֵ֥י אִיּֽוֹב׃</P>

<P><B>לב,א</B> וַֽיִּשְׁבְּת֡וּ שְׁלֹ֤שֶׁת הָֽאֲנָשִׁ֣ים הָ֭אֵלֶּה    מֵֽעֲנ֣וֹת אֶת־אִיּ֑וֹב<BR>כִּ֤י ה֖וּא צַדִּ֣יק    בְּעֵינָֽיו׃</P>

<P><B>לב,ב</B> וַיִּ֤חַר אַ֨ף ׀ אֱלִיה֣וּא בֶן־בַּֽרַכְאֵ֣ל הַבּוּזִי֮    מִמִּשְׁפַּ֪חַ֫ת רָ֥ם<BR>בְּ֭אִיּוֹב חָרָ֣ה אַפּ֑וֹ    עַֽל־צַדְּק֥וֹ נַ֝פְשׁ֗וֹ מֵֽאֱלֹהִֽים׃<BR>
<B>לב,ג</B> וּבִשְׁלֹ֣שֶׁת רֵעָיו֮    חָרָ֪ה אַ֫פּ֥וֹ<BR>עַ֤ל אֲשֶׁ֣ר לֹֽא־מָצְא֣וּ מַֽעֲנֶ֑ה    וַ֝יַּרְשִׁ֗יעוּ אֶת־אִיּֽוֹב׃<BR>
<B>לב,ד</B> וֶֽאֱלִיה֗וּ חִכָּ֣ה אֶת־אִ֭יּוֹב בִּדְבָרִ֑ים    כִּ֤י זְֽקֵנִים־הֵ֖מָּה מִמֶּ֣נּוּ לְיָמִֽים׃<BR>
<B>לב,ה</B> וַיַּ֤רְא אֱלִיה֗וּא כִּ֘י אֵ֤ין מַֽעֲנֶ֗ה בְּ֭פִי שְׁלֹ֥שֶׁת הָֽאֲנָשִׁ֗ים    וַיִּ֥חַר אַפּֽוֹ׃</P>

<P><B>לב,ו</B> וַיַּ֤עַן ׀ אֱלִיה֖וּא בֶן־בַּֽרַכְאֵ֥ל הַבּוּזִ֗י    וַיֹּ֫אמַ֥ר<BR>צָ֘עִ֤יר אֲנִ֣י לְ֭יָמִים    וְאַתֶּ֣ם יְשִׁישִׁ֑ים<BR>עַל־כֵּ֖ן זָחַ֥לְתִּי וָֽאִירָ֓א ׀    מֵֽחַוּ֖‍ֹת דֵּעִ֣י אֶתְכֶֽם׃<BR>
<B>לב,ז</B> אָ֭מַרְתִּי יָמִ֣ים יְדַבֵּ֑רוּ    וְרֹ֥ב שָׁ֝נִ֗ים יֹדִ֥יעוּ חָכְמָֽה׃<BR>
<B>לב,ח</B> אָ֭כֵן רֽוּחַ־הִ֣יא בֶֽאֱנ֑וֹשׁ    וְנִשְׁמַ֖ת שַׁדַּ֣י תְּבִינֵֽם׃<BR>
<B>לב,ט</B> לֹֽא־רַבִּ֥ים יֶחְכָּ֑מוּ    וּ֝זְקֵנִ֗ים יָבִ֥ינוּ מִשְׁפָּֽט׃<BR>
<B>לב,י</B> לָכֵ֣ן אָ֭מַרְתִּי שִׁמְעָה־לִּ֑י    אֲחַוֶּ֖ה דֵעִ֣י אַף־אָֽנִי׃<BR>
<B>לב,יא</B> הֵ֤ן הוֹחַ֨לְתִּי ׀ לְֽדִבְרֵיכֶ֗ם אָ֭זִין עַד־תְּב֥וּנֹֽתֵיכֶ֑ם    עַֽד־תַּחְקְר֥וּן מִלִּֽין׃<BR>
<B>לב,יב</B> וְעָ֥דֵיכֶ֗ם אֶתְבּ֫וֹנָ֥ן    וְהִנֵּ֤ה אֵ֣ין לְאִיּ֣וֹב מוֹכִ֑יחַ עוֹנֶ֖ה אֲמָרָ֣יו מִכֶּֽם׃<BR>
<B>לב,יג</B> פֶּן־תֹּ֣֭אמְרוּ מָצָ֣אנוּ חָכְמָ֑ה    אֵ֖ל יִדְּפֶ֣נּוּ לֹא־אִֽישׁ׃<BR>
<B>לב,יד</B> וְלֹֽא־עָרַ֣ךְ אֵלַ֣י מִלִּ֑ין    וּ֝בְאִמְרֵיכֶ֗ם לֹ֣א אֲשִׁיבֶֽנּוּ׃<BR>
<B>לב,טו</B> חַ֭תּוּ לֹא־עָ֣נוּ ע֑וֹד    הֶעְתִּ֖יקוּ מֵהֶ֣ם מִלִּֽים׃<BR>
<B>לב,טז</B> וְ֭הוֹחַלְתִּי כִּי־לֹ֣א יְדַבֵּ֑רוּ    כִּ֥י עָֽ֝מְד֗וּ לֹא־עָ֥נוּ עֽוֹד׃<BR>
<B>לב,יז</B> אַֽעֲנֶ֣ה אַף־אֲנִ֣י חֶלְקִ֑י    אֲחַוֶּ֖ה דֵעִ֣י אַף־אָֽנִי׃<BR>
<B>לב,יח</B> כִּ֭י מָלֵ֣תִי מִלִּ֑ים    הֱ֝צִיקַ֗תְנִי ר֣וּחַ בִּטְנִֽי׃<BR>
<B>לב,יט</B> הִנֵּֽה־בִטְנִ֗י כְּיַ֥יִן לֹֽא־יִפָּתֵ֑חַ    כְּאֹב֥וֹת חֲ֝דָשִׁ֗ים יִבָּקֵֽעַ׃<BR>
<B>לב,כ</B> אֲדַבְּרָ֥ה וְיִֽרְוַֽח־לִ֑י    אֶפְתַּ֖ח שְׂפָתַ֣י וְאֶֽעֱנֶֽה׃<BR>
<B>לב,כא</B> אַל־נָ֭א אֶשָּׂ֣א פְנֵי־אִ֑ישׁ    וְאֶל־אָ֝דָ֗ם לֹ֣א אֲכַנֶּֽה׃<BR>
<B>לב,כב</B> כִּ֤י לֹ֣א יָדַ֣עְתִּי אֲכַנֶּ֑ה    כִּ֝מְעַ֗ט יִשָּׂאֵ֥נִי עֹשֵֽׂנִי׃<BR>
<B>לג,א</B> וְֽאוּלָ֗ם שְׁמַֽע־נָ֣א אִיּ֣וֹב מִלָּ֑י    וְֽכָל־דְּבָרַ֥י הַֽאֲזִֽינָה׃<BR>
<B>לג,ב</B> הִנֵּה־נָ֭א פָּתַ֣חְתִּי פִ֑י    דִּבְּרָ֖ה לְשׁוֹנִ֣י בְחִכִּֽי׃<BR>
<B>לג,ג</B> יֹֽשֶׁר־לִבִּ֥י אֲמָרָ֑י    וְדַ֥עַת שְׂ֝פָתַ֗י בָּר֥וּר מִלֵּֽלוּ׃<BR>
<B>לג,ד</B> רֽוּחַ־אֵ֥ל עָשָׂ֑תְנִי    וְנִשְׁמַ֖ת שַׁדַּ֣י תְּחַיֵּֽנִי׃<BR>
<B>לג,ה</B> אִם־תּוּכַ֥ל הֲשִׁיבֵ֑נִי    עֶרְכָ֥ה לְ֝פָנַ֗י הִתְיַצָּֽבָה׃<BR>
<B>לג,ו</B> הֵן־אֲנִ֣י כְפִ֣יךָ לָאֵ֑ל    מֵ֝חֹ֗מֶר קֹרַ֥צְתִּי גַם־אָֽנִי׃<BR>
<B>לג,ז</B> הִנֵּ֣ה אֵֽ֭מָתִי לֹ֣א תְבַֽעֲתֶ֑ךָּ    וְ֝אַכְפִּ֗י עָלֶ֥יךָ לֹֽא־יִכְבָּֽד׃<BR>
<B>לג,ח</B> אַ֭ךְ אָמַ֣רְתָּ בְאָזְנָ֑י    וְק֖וֹל מִלִּ֣ין אֶשְׁמָֽע׃<BR>
<B>לג,ט</B> זַ֥ךְ אֲנִ֗י בְּֽלִ֫י פָ֥שַׁע    <SMALL>חַ֥</SMALL>ף אָֽנֹכִ֑י וְלֹ֖א עָו֣‍ֹן לִֽי׃<BR>
<B>לג,י</B> הֵ֣ן תְּ֭נוּאוֹת עָלַ֣י יִמְצָ֑א    יַחְשְׁבֵ֖נִי לְאוֹיֵ֣ב לֽוֹ׃<BR>
<B>לג,יא</B> יָשֵׂ֣ם בַּסַּ֣ד רַגְלָ֑י    יִ֝שְׁמֹ֗ר כָּל־אָרְחֹתָֽי׃<BR>
<B>לג,יב</B> הֶן־זֹ֣את לֹֽא־צָדַ֣קְתָּ אֶֽעֱנֶ֑ךָּ    כִּֽי־יִרְבֶּ֥ה אֱ֝ל֗וֹהַּ מֵֽאֱנֽוֹשׁ׃<BR>
<B>לג,יג</B> מַ֭דּוּעַ אֵלָ֣יו רִיב֑וֹתָ    כִּ֥י כָל־דְּ֝בָרָ֗יו לֹ֣א יַֽעֲנֶֽה׃<BR>
<B>לג,יד</B> כִּֽי־בְאַחַ֥ת יְדַבֶּר־אֵ֑ל    וּ֝בִשְׁתַּ֗יִם לֹ֣א יְשׁוּרֶֽנָּה׃<BR>
<B>לג,טו</B> בַּֽחֲל֤וֹם ׀ חֶזְי֬וֹן לַ֗יְלָה בִּנְפֹ֣ל תַּ֭רְדֵּמָה עַל־אֲנָשִׁ֑ים    בִּ֝תְנוּמ֗וֹת עֲלֵ֣י מִשְׁכָּֽב׃<BR>
<B>לג,טז</B> אָ֣ז יִ֭גְלֶה אֹ֣זֶן אֲנָשִׁ֑ים    וּבְמֹ֖סָרָ֣ם יַחְתֹּֽם׃<BR>
<B>לג,יז</B> לְ֭הָסִיר אָדָ֣ם מַֽעֲשֶׂ֑ה    וְגֵוָ֖ה מִגֶּ֣בֶר יְכַסֶּֽה׃<BR>
<B>לג,יח</B> יַחְשֹׂ֣ךְ נַ֭פְשׁוֹ מִנִּי־שָׁ֑חַת    וְ֝חַיָּת֗וֹ מֵֽעֲבֹ֥ר בַּשָּֽׁלַח׃<BR>
<B>לג,יט</B> וְהוּכַ֣ח בְּ֭מַכְאוֹב עַל־מִשְׁכָּב֑וֹ    וריב (וְר֖וֹב) עֲצָמָ֣יו אֵתָֽן׃<BR>
<B>לג,כ</B> וְזִֽהֲמַ֣תּוּ חַיָּת֣וֹ לָ֑חֶם    וְ֝נַפְשׁ֗וֹ מַֽאֲכַ֥ל תַּֽאֲוָֽה׃<BR>
<B>לג,כא</B> יִ֣כֶל בְּשָׂר֣וֹ מֵרֹ֑אִי    ושפי (וְשֻׁפּ֥וּ) עַ֝צְמֹתָ֗יו לֹ֣א רֻאּֽוּ׃<BR>
<B>לג,כב</B> וַתִּקְרַ֣ב לַשַּׁ֣חַת נַפְשׁ֑וֹ    וְ֝חַיָּת֗וֹ לַֽמְמִתִֽים׃<BR>
<B>לג,כג</B> אִם־יֵ֤שׁ עָלָ֨יו ׀ מַלְאָ֗ךְ מֵלִ֗יץ אֶחָ֥ד מִנִּי־אָ֑לֶף    לְהַגִּ֖יד לְאָדָ֣ם יָשְׁרֽוֹ׃<BR>
<B>לג,כד</B> וַיְחֻנֶּ֗נּוּ וַיֹּ֗אמֶר פְּ֭דָעֵהוּ מֵרֶ֥דֶת שָׁ֗חַת    מָצָ֥אתִי כֹֽפֶר׃<BR>
<B>לג,כה</B> רֻֽטְפַ֣שׁ בְּשָׂר֣וֹ מִנֹּ֑עַר    יָ֝שׁ֗וּב לִימֵ֥י עֲלוּמָֽיו׃<BR>
<B>לג,כו</B> יֶעְתַּ֤ר אֶל־אֱל֨וֹהַּ ׀ וַיִּרְצֵ֗הוּ    וַיַּ֣רְא פָּ֭נָיו בִּתְרוּעָ֑ה<BR>וַיָּ֥שֶׁב לֶֽ֝אֱנ֗וֹשׁ    צִדְקָתֽוֹ׃<BR>
<B>לג,כז</B> יָשֹׁ֤ר ׀ עַל־אֲנָשִׁ֗ים וַיֹּ֗אמֶר חָ֭טָאתִי וְיָשָׁ֥ר הֶֽעֱוֵ֗יתִי    וְלֹא־שָׁ֥וָה לִֽי׃<BR>
<B>לג,כח</B> פָּדָ֣ה נפשי (נַ֭פְשׁוֹ) מֵֽעֲבֹ֣ר בַּשָּׁ֑חַת    וחיתי (וְ֝חַיָּת֗וֹ) בָּא֥וֹר תִּרְאֶֽה׃<BR>
<B>לג,כט</B> הֶן־כָּל־אֵ֭לֶּה יִפְעַל־אֵ֑ל    פַּֽעֲמַ֖יִם שָׁל֣וֹשׁ עִם־גָּֽבֶר׃<BR>
<B>לג,ל</B> לְהָשִׁ֣יב נַ֭פְשׁוֹ מִנִּי־שָׁ֑חַת    לֵ֝א֗וֹר בְּא֣וֹר הַֽחַיִּֽים׃<BR>
<B>לג,לא</B> הַקְשֵׁ֖ב אִיּ֥וֹב שְֽׁמַֽע־לִ֑י    הַֽ֝חֲרֵ֗שׁ וְאָֽנֹכִ֥י אֲדַבֵּֽר׃<BR>
<B>לג,לב</B> אִם־יֵשׁ־מִלִּ֥ין הֲשִׁיבֵ֑נִי    דַּ֝בֵּ֗ר כִּֽי־חָפַ֥צְתִּי צַדְּקֶֽךָּ׃<BR>
<B>לג,לג</B> אִם־אַ֭יִן אַתָּ֥ה שְֽׁמַֽע־לִ֑י    הַֽ֝חֲרֵ֗שׁ וַֽאֲאַלֶּפְךָ֥ חָכְמָֽה׃<BR>
<B>לד,א</B>                וַיַּ֥עַן אֱלִיה֗וּא וַיֹּאמַֽר׃<BR>
<B>לד,ב</B> שִׁמְע֣וּ חֲכָמִ֣ים מִלָּ֑י    וְ֝יֹֽדְעִ֗ים הַֽאֲזִ֥ינוּ לִֽי׃<BR>
<B>לד,ג</B> כִּי־אֹ֭זֶן מִלִּ֣ין תִּבְחָ֑ן    וְ֝חֵ֗ךְ יִטְעַ֥ם לֶֽאֱכֹֽל׃<BR>
<B>לד,ד</B> מִשְׁפָּ֥ט נִבְחֲרָה־לָּ֑נוּ    נֵֽדְעָ֖ה בֵינֵ֣ינוּ מַה־טּֽוֹב׃<BR>
<B>לד,ה</B> כִּֽי־אָמַ֣ר אִיּ֣וֹב צָדַ֑קְתִּי    וְ֝אֵ֗ל הֵסִ֥יר מִשְׁפָּטִֽי׃<BR>
<B>לד,ו</B> עַל־מִשְׁפָּטִ֥י אֲכַזֵּ֑ב    אָנ֖וּשׁ חִצִּ֣י בְלִי־פָֽשַׁע׃<BR>
<B>לד,ז</B> מִי־גֶ֥בֶר כְּאִיּ֑וֹב    יִֽשְׁתֶּה־לַּ֥עַג כַּמָּֽיִם׃<BR>
<B>לד,ח</B> וְאָרַ֣ח לְ֭חֶבְרָה עִם־פֹּ֣עֲלֵי אָ֑וֶן    וְ֝לָלֶ֗כֶת עִם־אַנְשֵׁי־רֶֽשַׁע׃<BR>
<B>לד,ט</B> כִּֽי־אָ֭מַר לֹ֣א יִסְכָּן־גָּ֑בֶר    בִּ֝רְצֹת֗וֹ עִם־אֱלֹהִֽים׃<BR>
<B>לד,י</B> לָכֵ֤ן ׀ אַ֥נְשֵׁ֥י לֵבָ֗ב    שִׁמְע֫וּ לִ֥י<BR>חָלִ֖לָה לָאֵ֥ל מֵרֶ֗שַׁע    וְשַׁדַּ֥י מֵעָֽוֶל׃<BR>
<B>לד,יא</B> כִּ֤י פֹ֣עַל אָ֭דָם יְשַׁלֶּם־ל֑וֹ    וּֽכְאֹ֥רַח אִ֝֗ישׁ יַמְצִאֶֽנּוּ׃<BR>
<B>לד,יב</B> אַף־אָמְנָ֗ם אֵ֥ל לֹֽא־יַרְשִׁ֑יעַ    וְ֝שַׁדַּ֗י לֹֽא־יְעַוֵּ֥ת מִשְׁפָּֽט׃<BR>
<B>לד,יג</B> מִֽי־פָקַ֣ד עָלָ֣יו אָ֑רְצָה    וּמִ֥י שָׂ֝֗ם תֵּבֵ֥ל כֻּלָּֽהּ׃<BR>
<B>לד,יד</B> אִם־יָשִׂ֣ים אֵלָ֣יו לִבּ֑וֹ    רוּח֥וֹ וְ֝נִשְׁמָת֗וֹ אֵלָ֥יו יֶֽאֱסֹֽף׃<BR>
<B>לד,טו</B> יִגְוַ֣ע כָּל־בָּשָׂ֣ר יָ֑חַד    וְ֝אָדָ֗ם עַל־עָפָ֥ר יָשֽׁוּב׃<BR>
<B>לד,טז</B> וְאִם־בִּ֥ינָה שִׁמְעָה־זֹּ֑את    הַֽ֝אֲזִ֗ינָה לְק֣וֹל מִלָּֽי׃<BR>
<B>לד,יז</B> הַאַ֬ף שׂוֹנֵ֣א מִשְׁפָּ֣ט יַֽחֲב֑וֹשׁ    וְאִם־צַדִּ֖יק כַּבִּ֣יר תַּרְשִֽׁיעַ׃<BR>
<B>לד,יח</B> הַֽאֲמֹ֣ר לְמֶ֣לֶךְ בְּלִיָּ֑עַל    רָ֝שָׁ֗ע אֶל־נְדִיבִֽים׃<BR>
<B>לד,יט</B> אֲשֶׁ֤ר לֹֽא־נָשָׂ֨א ׀ פְּנֵ֥י שָׂרִ֗ים    וְלֹ֣א נִכַּר־שׁ֭וֹעַ לִפְנֵי־דָ֑ל<BR>כִּֽי־מַעֲשֵׂ֖ה יָדָ֣יו    כֻּלָּֽם׃<BR>
<B>לד,כ</B> רֶ֤גַע ׀ יָמֻתוּ֮    וַֽחֲצ֪וֹת לָ֥יְלָה<BR>יְגֹֽעֲשׁ֣וּ עָ֣ם וְיַֽעֲבֹ֑רוּ    וְיָסִ֥ירוּ אַ֝בִּ֗יר לֹ֣א בְיָֽד׃<BR>
<B>לד,כא</B> כִּֽי־עֵ֭ינָיו עַל־דַּרְכֵי־אִ֑ישׁ    וְֽכָל־צְעָדָ֥יו יִרְאֶֽה׃<BR>
<B>לד,כב</B> אֵֽין־חֹ֭שֶׁךְ וְאֵ֣ין צַלְמָ֑וֶת    לְהִסָּ֥תֶר שָׁ֝֗ם פֹּ֣עֲלֵי אָֽוֶן׃<BR>
<B>לד,כג</B> כִּ֤י לֹ֣א עַל־אִ֭ישׁ יָשִׂ֣ים ע֑וֹד    לַֽהֲלֹ֥ךְ אֶל־אֵ֝֗ל בַּמִּשְׁפָּֽט׃<BR>
<B>לד,כד</B> יָרֹ֣עַ כַּבִּירִ֣ים לֹא־חֵ֑קֶר    וַיַּֽעֲמֵ֖ד אֲחֵרִ֣ים תַּחְתָּֽם׃<BR>
<B>לד,כה</B> לָכֵ֗ן יַ֭כִּיר מַעְבָּֽדֵיהֶ֑ם    וְהָ֥פַךְ לַ֝֗יְלָה וְיִדַּכָּֽאוּ׃<BR>
<B>לד,כו</B> תַּֽחַת־רְשָׁעִ֥ים סְפָקָ֗ם    בִּמְק֥וֹם רֹאִֽים׃<BR>
<B>לד,כז</B> אֲשֶׁ֣ר עַל־כֵּ֭ן סָ֣רוּ מֵאַֽחֲרָ֑יו    וְכָל־דְּ֝רָכָ֗יו לֹ֣א הִשְׂכִּֽילוּ׃<BR>
<B>לד,כח</B> לְהָבִ֣יא עָ֭לָיו צַֽעֲקַת־דָּ֑ל    וְצַֽעֲקַ֖ת עֲנִיִּ֣ים יִשְׁמָֽע׃<BR>
<B>לד,כט</B> וְה֤וּא יַשְׁקִ֨ט ׀ וּמִ֥י יַרְשִׁ֗עַ    וְיַסְתֵּ֣ר פָּ֭נִים וּמִ֣י יְשׁוּרֶ֑נּוּ<BR>וְעַל־גּ֖וֹי וְעַל־אָדָ֣ם    יָֽחַד׃<BR>
<B>לד,ל</B> מִ֭מְּלֹךְ אָדָ֥ם חָנֵ֗ף    מִמֹּ֥קְשֵׁי עָֽם׃<BR>
<B>לד,לא</B> כִּֽי־אֶל־אֵ֭ל הֶֽאָמַ֥ר נָשָׂ֗אתִי    לֹ֣א אֶחְבֹּֽל׃<BR>
<B>לד,לב</B> בִּלְעֲדֵ֣י אֶֽ֭חֱזֶה אַתָּ֣ה הֹרֵ֑נִי    אִֽם־עָ֥וֶל פָּ֝עַ֗לְתִּי לֹ֣א אֹסִֽיף׃<BR>
<B>לד,לג</B> הֲֽמֵעִמְּךָ֬ יְשַׁלְּמֶ֨נָּה ׀ כִּֽי־מָאַ֗סְתָּ כִּֽי־אַתָּ֣ה תִבְחַ֣ר וְלֹא־אָ֑נִי    וּֽמַה־יָּדַ֥עְתָּ דַבֵּֽר׃<BR>
<B>לד,לד</B> אַנְשֵׁ֣י לֵ֭בָב יֹ֣אמְרוּ לִ֑י    וְגֶ֥בֶר חָ֝כָ֗ם שֹׁמֵ֥עַֽ לִֽי׃<BR>
<B>לד,לה</B> אִ֭יּוֹב לֹֽא־בְדַ֣עַת יְדַבֵּ֑ר    וּ֝דְבָרָ֗יו לֹ֣א בְהַשְׂכֵּֽיל׃<BR>
<B>לד,לו</B> אָבִ֗י יִבָּחֵ֣ן אִיּ֣וֹב עַד־נֶ֑צַח    עַל־תְּ֝שֻׁבֹ֗ת בְּאַנְשֵׁי־אָֽוֶן׃<BR>
<B>לד,לז</B> כִּ֥י יֹ֘סִ֤יף עַֽל־חַטָּאת֣וֹ פֶ֭שַׁע בֵּינֵ֣ינוּ יִשְׂפּ֑וֹק    וְיֶ֖רֶב אֲמָרָ֣יו לָאֵֽל׃<BR>
<B>לה,א</B>                וַיַּ֥עַן אֱלִיה֗וּ וַיֹּאמַֽר׃<BR>
<B>לה,ב</B> הֲ֭זֹאת חָשַׁ֣בְתָּ לְמִשְׁפָּ֑ט    אָ֝מַ֗רְתָּ צִדְקִ֥י מֵאֵֽל׃<BR>
<B>לה,ג</B> כִּֽי־תֹ֭אמַר מַה־יִּסְכָּן־לָ֑ךְ    מָֽה־אֹ֝עִ֗יל מֵֽחַטָּאתִֽי׃<BR>
<B>לה,ד</B> אֲ֭נִי אֲשִֽׁיבְךָ֣ מִלִּ֑ין    וְֽאֶת־רֵעֶ֥יךָ עִמָּֽךְ׃<BR>
<B>לה,ה</B> הַבֵּ֣ט שָׁמַ֣יִם וּרְאֵ֑ה    וְשׁ֥וּר שְׁ֝חָקִ֗ים גָּֽבְה֥וּ מִמֶּֽךָּ׃<BR>
<B>לה,ו</B> אִם־חָ֭טָאתָ מַה־תִּפְעָל־בּ֑וֹ    וְרַבּ֥וּ פְ֝שָׁעֶ֗יךָ מַה־תַּֽעֲשֶׂה־לּֽוֹ׃<BR>
<B>לה,ז</B> אִם־צָ֭דַקְתָּ מַה־תִּתֶּן־ל֑וֹ    א֥וֹ מַה־מִּיָּֽדְךָ֥ יִקָּֽח׃<BR>
<B>לה,ח</B> לְאִישׁ־כָּמ֥וֹךָ רִשְׁעֶ֑ךָ    וּלְבֶן־אָ֝דָ֗ם צִדְקָתֶֽךָ׃<BR>
<B>לה,ט</B> מֵ֭רֹב עֲשׁוּקִ֣ים יַזְעִ֑יקוּ    יְשַׁוְּע֖וּ מִזְּר֣וֹעַ רַבִּֽים׃<BR>
<B>לה,י</B> וְֽלֹא־אָמַ֗ר אַ֭יֵּה אֱל֣וֹהַּ עֹשָׂ֑י    נֹתֵ֖ן זְמִר֣וֹת בַּלָּֽיְלָה׃<BR>
<B>לה,יא</B> מַ֭לְּפֵנוּ מִבַּֽהֲמ֣וֹת אָ֑רֶץ    וּמֵע֖וֹף הַשָּׁמַ֣יִם יְחַכְּמֵֽנוּ׃<BR>
<B>לה,יב</B> שָׁ֣ם יִ֭צְעֲקוּ וְלֹ֣א יַֽעֲנֶ֑ה    מִ֝פְּנֵ֗י גְּא֣וֹן רָעִֽים׃<BR>
<B>לה,יג</B> אַךְ־שָׁ֭וְא לֹֽא־יִשְׁמַ֥ע ׀ אֵ֑ל    וְ֝שַׁדַּ֗י לֹ֣א יְשׁוּרֶֽנָּה׃<BR>
<B>לה,יד</B> אַ֣ף כִּֽי־תֹ֭אמַר לֹ֣א תְשׁוּרֶ֑נּוּ    דִּ֥ין לְ֝פָנָ֗יו וּתְח֥וֹלֵֽל לֽוֹ׃<BR>
<B>לה,טו</B> וְעַתָּ֗ה כִּי־אַ֭יִן פָּקַ֣ד אַפּ֑וֹ    וְלֹֽא־יָדַ֖ע בַּפַּ֣שׁ מְאֹֽד׃<BR>
<B>לה,טז</B> וְ֭אִיּוֹב הֶ֣בֶל יִפְצֶה־פִּ֑יהוּ    בִּבְלִי־דַ֝֗עַת מִלִּ֥ין יַכְבִּֽר׃<BR>
<B>לו,א</B>                וַיֹּ֥סֶף אֱלִיה֗וּא וַיֹּאמַֽר׃<BR>
<B>לו,ב</B> כַּתַּר־לִ֣י זְ֭עֵיר וַֽאֲחַוֶּ֑ךָּ    כִּ֤י ע֖וֹד לֶֽאֱל֣וֹהַּ מִלִּֽים׃<BR>
<B>לו,ג</B> אֶשָּׂ֣א דֵ֭עִי לְמֵֽרָח֑וֹק    וּ֝לְפֹֽעֲלִ֗י אֶֽתֵּֽן־צֶֽדֶק׃<BR>
<B>לו,ד</B> כִּֽי־אָ֭מְנָם לֹא־שֶׁ֣קֶר מִלָּ֑י    תְּמִ֖ים דֵּע֣וֹת עִמָּֽךְ׃<BR>
<B>לו,ה</B> הֶן־אֵ֣ל כַּ֭בִּיר וְלֹ֣א יִמְאָ֑ס    כַּ֝בִּ֗יר כֹּ֣חַֽ לֵֽב׃<BR>
<B>לו,ו</B> לֹֽא־יְחַיֶּ֥ה רָשָׁ֑ע    וּמִשְׁפַּ֖ט עֲנִיִּ֣ים יִתֵּֽן׃<BR>
<B>לו,ז</B> לֹֽא־יִגְרַ֥ע מִצַּדִּ֗יק    עֵ֫ינָ֥יו<BR>וְאֶת־מְלָכִ֥ים לַכִּסֵּ֑א    וַיֹּֽשִׁיבֵ֥ם לָ֝נֶ֗צַח וַיִּגְבָּֽהוּ׃<BR>
<B>לו,ח</B> וְאִם־אֲסוּרִ֥ים בַּזִּקִּ֑ים    יִ֝לָּֽכְד֗וּן בְּחַבְלֵי־עֹֽנִי׃<BR>
<B>לו,ט</B> וַיַּגֵּ֣ד לָהֶ֣ם פָּֽעֳלָ֑ם    וּ֝פִשְׁעֵיהֶ֗ם כִּ֣י יִתְגַּבָּֽרוּ׃<BR>
<B>לו,י</B> וַיִּ֣גֶל אָ֭זְנָם לַמּוּסָ֑ר    וַ֝יֹּ֗אמֶר כִּֽי־יְשׁוּב֥וּן מֵאָֽוֶן׃<BR>
<B>לו,יא</B> אִֽם־יִשְׁמְע֗וּ וְֽיַ֫עֲבֹ֥דוּ    יְכַלּ֣וּ יְמֵיהֶ֣ם בַּטּ֑וֹב וּ֝שְׁנֵיהֶ֗ם בַּנְּעִימִֽים׃<BR>
<B>לו,יב</B> וְאִם־לֹ֣א יִ֭שְׁמְעוּ בְּשֶׁ֣לַח יַֽעֲבֹ֑רוּ    וְ֝יִגְוְע֗וּ בִּבְלִי־דָֽעַת׃<BR>
<B>לו,יג</B> וְֽחַנְפֵי־לֵ֭ב יָשִׂ֣ימוּ אָ֑ף    לֹ֥א יְ֝שַׁוְּע֗וּ כִּ֣י אֲסָרָֽם׃<BR>
<B>לו,יד</B> תָּמֹ֣ת בַּנֹּ֣עַר נַפְשָׁ֑ם    וְ֝חַיָּתָ֗ם בַּקְּדֵשִֽׁים׃<BR>
<B>לו,טו</B> יְחַלֵּ֣ץ עָנִ֣י בְעָנְי֑וֹ    וְיִ֖גֶל בַּלַּ֣חַץ אָזְנָֽם׃<BR>
<B>לו,טז</B> וְאַ֤ף הֲסִֽיתְךָ֨ ׀ מִפִּי־צָ֗ר    רַ֭חַב לֹֽא־מוּצָ֣ק תַּחְתֶּ֑יהָ<BR>וְנַ֥חַת שֻׁ֝לְחָֽנְךָ֗    מָ֣לֵא דָֽשֶׁן׃<BR>
<B>לו,יז</B> וְדִין־רָשָׁ֥ע מָלֵ֑אתָ    דִּ֖ין וּמִשְׁפָּ֣ט יִתְמֹֽכוּ׃<BR>
<B>לו,יח</B> כִּֽי־חֵ֭מָה פֶּן־יְסִֽיתְךָ֣ בְסָ֑פֶק    וְרָב־כֹּ֝֗פֶר אַל־יַטֶּֽךָּ׃<BR>
<B>לו,יט</B> הֲיַֽעֲרֹ֣ךְ שֽׁ֭וּעֲךָ לֹ֣א בְצָ֑ר    וְ֝כֹ֗ל מַֽאֲמַצֵּי־כֹֽחַ׃<BR>
<B>לו,כ</B> אַל־תִּשְׁאַ֥ף הַלָּ֑יְלָה    לַֽעֲל֖וֹת עַמִּ֣ים תַּחְתָּֽם׃<BR>
<B>לו,כא</B> הִ֭שָּׁמֶר אַל־תֵּ֣פֶן אֶל־אָ֑וֶן    כִּֽי־עַל־זֶ֝֗ה בָּחַ֥רְתָּ מֵעֹֽנִי׃<BR>
<B>לו,כב</B> הֶן־אֵ֭ל יַשְׂגִּ֣יב בְּכֹח֑וֹ    מִ֖י כָמֹ֣הוּ מוֹרֶֽה׃<BR>
<B>לו,כג</B> מִֽי־פָקַ֣ד עָלָ֣יו דַּרְכּ֑וֹ    וּמִֽי־אָ֝מַ֗ר פָּעַ֥לְתָּ עַוְלָֽה׃<BR>
<B>לו,כד</B> זְ֭כֹר כִּֽי־תַשְׂגִּ֣יא פָֽעֳל֑וֹ    אֲשֶׁ֖ר שֹֽׁרְר֣וּ אֲנָשִֽׁים׃<BR>
<B>לו,כה</B> כָּל־אָדָ֥ם חָֽזוּ־ב֑וֹ    אֱ֝נ֗וֹשׁ יַבִּ֥יט מֵֽרָחֽוֹק׃<BR>
<B>לו,כו</B> הֶן־אֵ֣ל שַׂ֭גִּיא וְלֹ֣א נֵדָ֑ע    מִסְפַּ֖ר שָׁנָ֣יו וְלֹא־חֵֽקֶר׃<BR>
<B>לו,כז</B> כִּ֭י יְגָרַ֣ע נִטְפֵי־מָ֑יִם    יָזֹ֖קּוּ מָטָ֣ר לְאֵדֽוֹ׃<BR>
<B>לו,כח</B> אֲשֶֽׁר־יִזְּל֥וּ שְׁחָקִ֑ים    יִ֝רְעֲפ֗וּ עֲלֵ֤י ׀ אָדָ֬ם רָֽב׃<BR>
<B>לו,כט</B> אַ֣ף אִם־יָ֭בִין מִפְרְשֵׂי־עָ֑ב    תְּ֝שֻׁא֗וֹת סֻכָּתֽוֹ׃<BR>
<B>לו,ל</B> הֵן־פָּרַ֣שׂ עָלָ֣יו אוֹר֑וֹ    וְשָׁרְשֵׁ֖י הַיָּ֣ם כִּסָּֽה׃<BR>
<B>לו,לא</B> כִּי־בָ֭ם יָדִ֣ין עַמִּ֑ים    יִֽתֶּן־אֹ֥כֶל לְמַכְבִּֽיר׃<BR>
<B>לו,לב</B> עַל־כַּפַּ֥יִם כִּסָּה־א֑וֹר    וַיְצַ֖ו עָלֶ֣יהָ בְמַפְגִּֽיעַ׃<BR>
<B>לו,לג</B> יַגִּ֣יד עָלָ֣יו רֵע֑וֹ    מִ֝קְנֶ֗ה אַ֣ף עַל־עוֹלֶֽה׃<BR>
<B>לז,א</B> אַף־לְ֭זֹאת יֶֽחֱרַ֣ד לִבִּ֑י    וְ֝יִתַּ֗ר מִמְּקוֹמֽוֹ׃<BR>
<B>לז,ב</B> שִׁמְע֤וּ שָׁמ֣וֹעַ בְּרֹ֣גֶז קֹל֑וֹ    וְ֝הֶ֗גֶה מִפִּ֥יו יֵצֵֽא׃<BR>
<B>לז,ג</B> תַּֽחַת־כָּל־הַשָּׁמַ֥יִם יִשְׁרֵ֑הוּ    וְ֝אוֹר֗וֹ עַל־כַּנְפ֥וֹת הָאָֽרֶץ׃<BR>
<B>לז,ד</B> אַֽחֲרָ֤יו ׀ יִשְׁאַג־ק֗וֹל    יַ֭רְעֵם בְּק֣וֹל גְּאוֹנ֑וֹ<BR>וְלֹ֥א יְ֝עַקְּבֵ֗ם    כִּֽי־יִשָּׁמַ֥ע קוֹלֽוֹ׃<BR>
<B>לז,ה</B> יַרְעֵ֤ם אֵ֣ל בְּ֭קוֹלוֹ נִפְלָא֑וֹת    עֹשֶׂ֥ה גְ֝דֹל֗וֹת וְלֹ֣א נֵדָֽע׃<BR>
<B>לז,ו</B> כִּ֤י לַשֶּׁ֨לֶג ׀ יֹאמַ֗ר    הֱוֵ֫א אָ֥רֶץ<BR>וְגֶ֥שֶׁם מָטָ֑ר    וְ֝גֶ֗שֶׁם מִטְר֥וֹת עֻזּֽוֹ׃<BR>
<B>לז,ז</B> בְּיַד־כָּל־אָדָ֥ם יַחְתּ֑וֹם    לָ֝דַ֗עַת כָּל־אַנְשֵׁ֥י מַֽעֲשֵֽׂהוּ׃<BR>
<B>לז,ח</B> וַתָּב֣וֹא חַיָּ֣ה בְמוֹ־אָ֑רֶב    וּבִמְע֖וֹנֹתֶ֣יהָ תִשְׁכֹּֽן׃<BR>
<B>לז,ט</B> מִן־הַ֭חֶדֶר תָּב֣וֹא סוּפָ֑ה    וּֽמִמְּזָרִ֥ים קָרָֽה׃<BR>
<B>לז,י</B> מִנִּשְׁמַת־אֵ֥ל יִתֶּן־קָ֑רַח    וְרֹ֖חַב מַ֣יִם בְּמוּצָֽק׃<BR>
<B>לז,יא</B> אַף־בְּ֭רִי יַטְרִ֣יחַ עָ֑ב    יָ֝פִ֗יץ עֲנַ֣ן אוֹרֽוֹ׃<BR>
<B>לז,יב</B> וְה֤וּא מְסִבּ֨וֹת ׀ מִתְהַפֵּ֣ךְ בְּתַחְבּֽוּלֹתָ֣ו    לְפָֽעֳלָ֑ם<BR>כֹּ֖ל אֲשֶׁ֥ר יְצַוֵּ֓ם ׀    עַל־פְּנֵ֖י תֵבֵ֣ל אָֽרְצָה׃<BR>
<B>לז,יג</B> אִם־לְשֵׁ֥בֶט אִם־לְאַרְצ֑וֹ    אִם־לְ֝חֶ֗סֶד יַמְצִאֵֽהוּ׃<BR>
<B>לז,יד</B> הַֽאֲזִ֣ינָה זֹּ֣את אִיּ֑וֹב    עֲ֝מֹ֗ד וְהִתְבּוֹנֵ֤ן ׀ נִפְלְא֬וֹת אֵֽל׃<BR>
<B>לז,טו</B> הֲ֭תֵדַע בְּשׂוּם־אֱל֣וֹהַּ עֲלֵיהֶ֑ם    וְ֝הֹפִ֗יעַ א֣וֹר עֲנָנֽוֹ׃<BR>
<B>לז,טז</B> הֲ֭תֵדַע עַל־מִפְלְשֵׂי־עָ֑ב    מִ֝פְלְא֗וֹת תְּמִ֣ים דֵּעִֽים׃<BR>
<B>לז,יז</B> אֲשֶׁר־בְּגָדֶ֥יךָ חַמִּ֑ים    בְּהַשְׁקִ֥ט אֶ֝֗רֶץ מִדָּרֽוֹם׃<BR>
<B>לז,יח</B> תַּרְקִ֣יעַ עִ֭מּוֹ לִשְׁחָקִ֑ים    חֲ֝זָקִ֗ים כִּרְאִ֥י מוּצָֽק׃<BR>
<B>לז,יט</B> הֽ֭וֹדִיעֵנוּ מַה־נֹּ֣אמַר ל֑וֹ    לֹֽא־נַ֝עֲרֹ֗ךְ מִפְּנֵי־חֹֽשֶׁךְ׃<BR>
<B>לז,כ</B> הַֽיְסֻפַּר־ל֭וֹ כִּ֣י אֲדַבֵּ֑ר    אִֽם־אָ֥מַר אִ֝֗ישׁ כִּ֣י יְבֻלָּֽע׃<BR>
<B>לז,כא</B> וְעַתָּ֤ה ׀ לֹ֘א רָ֤אוּ א֗וֹר    בָּהִ֣יר ה֭וּא בַּשְּׁחָקִ֑ים<BR>וְר֥וּחַ עָֽ֝בְרָ֗ה    וַֽתְּטַהֲרֵֽם׃<BR>
<B>לז,כב</B> מִ֭צָּפוֹן זָהָ֣ב יֶֽאֱתֶ֑ה    עַל־אֱ֝ל֗וֹהַּ נ֣וֹרָא הֽוֹד׃<BR>
<B>לז,כג</B> שַׁדַּ֣י לֹֽא־מְ֭צָאנֻהוּ שַׂגִּיא־כֹ֑חַ    וּמִשְׁפָּ֥ט וְרֹב־צְ֝דָקָ֗ה לֹ֣א יְעַנֶּֽה׃<BR>
<B>לז,כד</B> לָ֭כֵן יְרֵא֣וּהוּ אֲנָשִׁ֑ים    לֹֽא־יִ֝רְאֶ֗ה כָּל־חַכְמֵי־לֵֽב׃</P>

<P><B>לח,א</B> וַיַּֽעַן־יְהוָ֣ה אֶת־אִ֭יּוֹב מנהסערה (מִ֥ן ׀ הַסְּעָרָ֗ה)    וַיֹּאמַֽר׃<BR>
<B>לח,ב</B> מִ֤י זֶ֨ה ׀ מַחְשִׁ֖יךְ עֵצָ֥ה בְמִלִּ֗ין    בְּֽלִי־דָֽעַת׃<BR>
<B>לח,ג</B> אֱזָר־נָ֣א כְגֶ֣בֶר חֲלָצֶ֑יךָ    וְ֝אֶשְׁאָֽלְךָ֗ וְהֽוֹדִיעֵֽנִי׃<BR>
<B>לח,ד</B> אֵיפֹ֣ה הָ֭יִיתָ בְּיָסְדִי־אָ֑רֶץ    הַ֝גֵּ֗ד אִם־יָדַ֥עְתָּ בִינָֽה׃<BR>
<B>לח,ה</B> מִי־שָׂ֣ם מְ֭מַדֶּיהָ כִּ֣י תֵדָ֑ע    א֤וֹ מִֽי־נָטָ֖ה עָלֶ֣יהָ קָּֽו׃<BR>
<B>לח,ו</B> עַל־מָ֭ה אֲדָנֶ֣יהָ הָטְבָּ֑עוּ    א֥וֹ מִֽי־יָ֝רָ֗ה אֶ֣בֶן פִּנָּתָֽהּ׃<BR>
<B>לח,ז</B> בְּרָן־יַ֭חַד כּ֣וֹכְבֵי בֹ֑קֶר    וַ֝יָּרִ֗יעוּ כָּל־בְּנֵ֥י אֱלֹהִֽים׃<BR>
<B>לח,ח</B> וַיָּ֣סֶךְ בִּדְלָתַ֣יִם יָ֑ם    בְּ֝גִיח֗וֹ מֵרֶ֥חֶם יֵצֵֽא׃<BR>
<B>לח,ט</B> בְּשׂוּמִ֣י עָנָ֣ן לְבֻשׁ֑וֹ    וַֽ֝עֲרָפֶ֗ל חֲתֻלָּתֽוֹ׃<BR>
<B>לח,י</B> וָֽאֶשְׁבֹּ֣ר עָלָ֣יו חֻקִּ֑י    וָֽ֝אָשִׂ֗ים בְּרִ֣יחַ וּדְלָתָֽיִם׃<BR>
<B>לח,יא</B> וָֽאֹמַ֗ר עַד־פֹּ֣ה תָ֭בוֹא וְלֹ֣א תֹסִ֑יף    וּפֹֽא־יָ֝שִׁ֗ית בִּגְא֥וֹן גַּלֶּֽיךָ׃<BR>
<B>לח,יב</B> הֲֽ֭מִיָּמֶיךָ צִוִּ֣יתָ בֹּ֑קֶר    ידעתה שחר (יִדַּ֖עְתָּ הַשַּׁ֣חַר) מְקֹמֽוֹ׃<BR>
<B>לח,יג</B> לֶֽ֭אֱחֹז בְּכַנְפ֣וֹת הָאָ֑רֶץ    וְיִנָּֽעֲר֖וּ רְשָׁ<SUP>עִ֣</SUP>ים מִמֶּֽנָּה׃<BR>
<B>לח,יד</B> תִּ֭תְהַפֵּךְ כְּחֹ֣מֶר חוֹתָ֑ם    וְ֝יִֽתְיַצְּב֗וּ כְּמ֣וֹ לְבֽוּשׁ׃<BR>
<B>לח,טו</B> וְיִמָּנַ֣ע מֵֽרְשָׁ<SUP>עִ֣</SUP>ים אוֹרָ֑ם    וּזְר֥וֹעַ רָ֝מָ֗ה תִּשָּׁבֵֽר׃<BR>
<B>לח,טז</B> הֲ֭בָאתָ עַד־נִבְכֵי־יָ֑ם    וּבְחֵ֥קֶר תְּ֝ה֗וֹם הִתְהַלָּֽכְתָּ׃<BR>
<B>לח,יז</B> הֲנִגְל֣וּ לְ֭ךָ שַֽׁעֲרֵי־מָ֑וֶת    וְשַֽׁעֲרֵ֖י צַלְמָ֣וֶת תִּרְאֶֽה׃<BR>
<B>לח,יח</B> הִ֭תְבֹּנַנְתָּ עַד־רַֽחֲבֵי־אָ֑רֶץ    הַ֝גֵּ֗ד אִם־יָדַ֥עְתָּ כֻלָּֽהּ׃<BR>
<B>לח,יט</B> אֵי־זֶ֣ה הַ֭דֶּרֶךְ יִשְׁכָּן־א֑וֹר    וְ֝חֹ֗שֶׁךְ אֵי־זֶ֥ה מְקֹמֽוֹ׃<BR>
<B>לח,כ</B> כִּ֣י תִ֭קָּחֶנּוּ אֶל־גְּבוּל֑וֹ    וְכִֽי־תָ֝בִ֗ין נְתִיב֥וֹת בֵּיתֽוֹ׃<BR>
<B>לח,כא</B> יָ֭דַעְתָּ כִּי־אָ֣ז תִּוָּלֵ֑ד    וּמִסְפַּ֖ר יָמֶ֣יךָ רַבִּֽים׃<BR>
<B>לח,כב</B> הֲ֭בָאתָ אֶל־אֹֽצְר֣וֹת שָׁ֑לֶג    וְאֽוֹצְר֖וֹת בָּרָ֣ד תִּרְאֶֽה׃<BR>
<B>לח,כג</B> אֲשֶׁר־חָשַׂ֥כְתִּי לְעֶת־צָ֑ר    לְי֥וֹם קְ֝רָ֗ב וּמִלְחָמָֽה׃<BR>
<B>לח,כד</B> אֵי־זֶ֣ה הַ֭דֶּרֶךְ יֵחָ֣לֶק א֑וֹר    יָפֵ֖ץ קָדִ֣ים עֲלֵי־אָֽרֶץ׃<BR>
<B>לח,כה</B> מִֽי־פִלַּ֣ג לַשֶּׁ֣טֶף תְּעָלָ֑ה    וְ֝דֶ֗רֶךְ לַֽחֲזִ֥יז קֹלֽוֹת׃<BR>
<B>לח,כו</B> לְ֭הַמְטִיר עַל־אֶ֣רֶץ לֹא־אִ֑ישׁ    מִ֝דְבָּ֗ר לֹֽא־אָדָ֥ם בּֽוֹ׃<BR>
<B>לח,כז</B> לְהַשְׂבִּ֣יעַ שֹׁ֭אָה וּמְשֹׁאָ֑ה    וּ֝לְהַצְמִ֗יחַ מֹ֣צָא דֶֽשֶׁא׃<BR>
<B>לח,כח</B> הֲיֵשׁ־לַמָּטָ֥ר אָ֑ב    א֥וֹ מִֽי־ה֝וֹלִ֗יד אֶגְלֵי־טָֽל׃<BR>
<B>לח,כט</B> מִבֶּ֣טֶן מִ֭י יָצָ֣א הַקָּ֑רַח    וּכְפֹ֥ר שָׁ֝מַ֗יִם מִ֣י יְלָדֽוֹ׃<BR>
<B>לח,ל</B> כָּ֭אֶבֶן מַ֣יִם יִתְחַבָּ֑אוּ    וּפְנֵ֥י תְ֝ה֗וֹם יִתְלַכָּֽדוּ׃<BR>
<B>לח,לא</B> הַֽ֭תְקַשֵּׁר מַֽעֲדַנּ֣וֹת כִּימָ֑ה    אֽוֹ־מֹשְׁכ֖וֹת כְּסִ֣יל תְּפַתֵּֽחַ׃<BR>
<B>לח,לב</B> הֲתֹצִ֣יא מַזָּר֣וֹת בְּעִתּ֑וֹ    וְ֝עַ֗יִשׁ עַל־בָּנֶ֥יהָ תַנְחֵֽם׃<BR>
<B>לח,לג</B> הֲ֭יָדַעְתָּ חֻקּ֣וֹת שָׁמָ֑יִם    אִם־תָּשִׂ֖ים מִשְׁטָר֣וֹ בָאָֽרֶץ׃<BR>
<B>לח,לד</B> הֲתָרִ֣ים לָעָ֣ב קוֹלֶ֑ךָ    וְֽשִׁפְעַת־מַ֥יִם תְּכַסֶּֽךָּ׃<BR>
<B>לח,לה</B> הַֽתְשַׁלַּ֣ח בְּרָקִ֣ים וְיֵלֵ֑כוּ    וְיֹֽאמְר֖וּ לְךָ֣ הִנֵּֽנוּ׃<BR>
<B>לח,לו</B> מִי־שָׁ֭ת בַּטֻּח֣וֹת חָכְמָ֑ה    א֤וֹ מִֽי־נָתַ֖ן לַשֶּׂ֣כְוִי בִינָֽה׃<BR>
<B>לח,לז</B> מִֽי־יְסַפֵּ֣ר שְׁחָקִ֣ים בְּחָכְמָ֑ה    וְנִבְלֵ֥י שָׁ֝מַ֗יִם מִ֣י יַשְׁכִּֽיב׃<BR>
<B>לח,לח</B> בְּצֶ֣קֶת עָ֭פָר לַמּוּצָ֑ק    וּרְגָבִ֥ים יְדֻבָּֽקוּ׃<BR>
<B>לח,לט</B> הֲתָצ֣וּד לְלָבִ֣יא טָ֑רֶף    וְחַיַּ֖ת כְּפִירִ֣ים תְּמַלֵּֽא׃<BR>
<B>לח,מ</B> כִּֽי־יָשֹׁ֥חוּ בַמְּעוֹנ֑וֹת    יֵֽשְׁב֖וּ בַסֻּכָּ֣ה לְמוֹ־אָֽרֶב׃<BR>
<B>לח,מא</B> מִ֤י יָכִ֥ין לָֽעֹרֵ֗ב    צֵ֫יד֥וֹ<BR>כִּֽי־יְ֭לָדָו אֶל־אֵ֣ל יְשַׁוֵּ֑עוּ    יִ֝תְע֗וּ לִבְלִי־אֹֽכֶל׃<BR>
<B>לט,א</B> הֲיָדַ֗עְתָּ עֵ֭ת לֶ֣דֶת יַֽעֲלֵי־סָ֑לַע    חֹלֵ֖ל אַיָּל֣וֹת תִּשְׁמֹֽר׃<BR>
<B>לט,ב</B> תִּסְפֹּ֣ר יְרָחִ֣ים תְּמַלֶּ֑אנָה    וְ֝יָֽדַעְתָּ֗ עֵ֣ת לִדְתָּֽנָה׃<BR>
<B>לט,ג</B> תִּ֭כְרַעְנָה יַלְדֵיהֶ֣ן תְּפַלַּ֑חְנָה    חֶבְלֵיהֶ֥ם תְּשַׁלַּֽחְנָה׃<BR>
<B>לט,ד</B> יַחְלְמ֣וּ בְ֭נֵיהֶם יִרְבּ֣וּ בַבָּ֑ר    יָֽ֝צְא֗וּ וְלֹא־שָׁ֥בוּ לָֽמוֹ׃<BR>
<B>לט,ה</B> מִֽי־שִׁלַּ֣ח פֶּ֣רֶא חָפְשִׁ֑י    וּמֹֽסְר֥וֹת עָ֝ר֗וֹד מִ֣י פִתֵּֽחַ׃<BR>
<B>לט,ו</B> אֲשֶׁר־שַׂ֣מְתִּי עֲרָבָ֣ה בֵית֑וֹ    וּֽמִשְׁכְּנוֹתָ֥יו מְלֵחָֽה׃<BR>
<B>לט,ז</B> יִ֭שְׂחַק לַֽהֲמ֣וֹן קִרְיָ֑ה    תְּשֻׁא֥וֹת נֹ֝גֵ֗שׂ לֹ֣א יִשְׁמָֽע׃<BR>
<B>לט,ח</B> יְת֣וּר הָרִ֣ים מִרְעֵ֑הוּ    וְאַחַ֖ר כָּל־יָר֣וֹק יִדְרֽוֹשׁ׃<BR>
<B>לט,ט</B> הֲיֹ֣אבֶה רֵּ֣ים עָבְדֶ֑ךָ    אִם־יָ֝לִ֗ין עַל־אֲבוּסֶֽךָ׃<BR>
<B>לט,י</B> הֲֽתִקְשָׁר־רֵ֭ים בְּתֶ֣לֶם עֲבֹת֑וֹ    אִם־יְשַׂדֵּ֖ד עֲמָקִ֣ים אַֽחֲרֶֽיךָ׃<BR>
<B>לט,יא</B> הֲֽתִבְטַח־בּ֭וֹ כִּֽי־רַ֣ב כֹּח֑וֹ    וְתַֽעֲזֹ֖ב אֵלָ֣יו יְגִיעֶֽךָ׃<BR>
<B>לט,יב</B> הֲתַֽאֲמִ֣ין בּ֭וֹ כִּֽי־ישוב (יָשִׁ֣יב) זַרְעֶ֑ךָ    וְֽגָרְנְךָ֥ יֶֽאֱסֹֽף׃<BR>
<B>לט,יג</B> כְּנַף־רְנָנִ֥ים נֶֽעֱלָ֑סָה    אִם־אֶ֝בְרָ֗ה חֲסִידָ֥ה וְנֹצָֽה׃<BR>
<B>לט,יד</B> כִּֽי־תַעֲזֹ֣ב לָאָ֣רֶץ בֵּצֶ֑יהָ    וְֽעַל־עָפָ֥ר תְּחַמֵּֽם׃<BR>
<B>לט,טו</B> וַ֭תִּשְׁכַּח כִּי־רֶ֣גֶל תְּזוּרֶ֑הָ    וְחַיַּ֖ת הַשָּׂדֶ֣ה תְדוּשֶֽׁהָ׃<BR>
<B>לט,טז</B> הִקְשִׁ֣יחַ בָּנֶ֣יהָ לְּלֹא־לָ֑הּ    לְרִ֖יק יְגִיעָ֣הּ בְּלִי־פָֽחַד׃<BR>
<B>לט,יז</B> כִּֽי־הִשָּׁ֣הּ אֱל֣וֹהַּ חָכְמָ֑ה    וְלֹא־חָ֥לַק לָ֝֗הּ בַּבִּינָֽה׃<BR>
<B>לט,יח</B> כָּ֭עֵת בַּמָּר֣וֹם תַּמְרִ֑יא    תִּֽשְׂחַ֥ק לַ֝סּ֗וּס וּלְרֹֽכְבֽוֹ׃</P>

<P><B>לט,יט</B> הֲתִתֵּ֣ן לַסּ֣וּס גְּבוּרָ֑ה    הֲתַלְבִּ֖ישׁ צַוָּאר֣וֹ רַעְמָֽה׃<BR>
<B>לט,כ</B> הֲֽ֭תַרְעִישֶׁנּוּ כָּֽאַרְבֶּ֑ה    ה֖וֹד נַחְר֣וֹ אֵימָֽה׃<BR>
<B>לט,כא</B> יַחְפְּר֣וּ בָ֭עֵמֶק וְיָשִׂ֣ישׂ בְּכֹ֑חַ    יֵ֝צֵ֗א לִקְרַאת־נָֽשֶׁק׃<BR>
<B>לט,כב</B> יִשְׂחַ֣ק לְ֭פַחַד וְלֹ֣א יֵחָ֑ת    וְלֹֽא־יָ֝שׁ֗וּב מִפְּנֵי־חָֽרֶב׃<BR>
<B>לט,כג</B> עָ֭לָיו תִּרְנֶ֣ה אַשְׁפָּ֑ה    לַ֖הַב חֲנִ֣ית וְכִידֽוֹן׃<BR>
<B>לט,כד</B> בְּרַ֣עַשׁ וְ֭רֹגֶז יְגַמֶּא־אָ֑רֶץ    וְלֹֽא־יַ֝אֲמִ֗ין כִּי־ק֥וֹל שׁוֹפָֽר׃<BR>
<B>לט,כה</B> בְּדֵ֤י שֹׁפָ֨ר ׀ יֹ֘אמַ֤ר הֶאָ֗ח    וּֽ֭מֵרָחוֹק יָרִ֣יחַ מִלְחָמָ֑ה<BR>רַ֥עַם שָׂ֝רִ֗ים    וּתְרוּעָֽה׃<BR>
<B>לט,כו</B> הֲֽ֭מִבִּינָ֣תְךָ יַֽאֲבֶר־נֵ֑ץ    יִפְרֹ֖שׂ כְּנָפָ֣ו לְתֵימָֽן׃<BR>
<B>לט,כז</B> אִם־עַל־פִּ֭יךָ יַגְבִּ֣יהַּ נָ֑שֶׁר    וְ֝כִ֗י יָרִ֥ים קִנּֽוֹ׃<BR>
<B>לט,כח</B> סֶ֣לַע יִ֭שְׁכֹּן וְיִתְלֹנָ֑ן    עַ֥ל שֶׁן־סֶ֝֗לַע וּמְצוּדָֽה׃<BR>
<B>לט,כט</B> מִשָּׁ֥ם חָֽפַר־אֹ֑כֶל    לְ֝מֵֽרָח֗וֹק עֵינָ֥יו יַבִּֽיטוּ׃<BR>
<B>לט,ל</B> וְאֶפְרֹחָ֥ו יְעַלְעוּ־דָ֑ם    וּבַֽאֲשֶׁ֥ר חֲ֝לָלִ֗ים שָׁ֣ם הֽוּא׃<BR>
<B>מ,א</B>                וַיַּ֖עַן יְהוָ֥ה אֶת־אִיּ֗וֹב וַיֹּאמַֽר׃<BR>
<B>מ,ב</B> הֲ֭רֹב עִם־שַׁדַּ֣י יִסּ֑וֹר    מוֹכִ֖יחַ אֱל֣וֹהַּ יַֽעֲנֶֽנָּה׃</P>

<P><B>מ,ג</B>                וַיַּ֖עַן אִיּ֥וֹב אֶת־יְהוָ֗ה וַיֹּאמַֽר׃<BR>
<B>מ,ד</B> הֵ֣ן קַ֭לֹּתִי מָ֣ה אֲשִׁיבֶ֑ךָּ    יָ֝דִ֗י שַׂ֣מְתִּי לְמוֹ־פִֽי׃<BR>
<B>מ,ה</B> אַחַ֣ת דִּ֭בַּרְתִּי וְלֹ֣א אֶֽעֱנֶ֑ה    וּ֝שְׁתַּ֗יִם וְלֹ֣א אוֹסִֽיף׃</P>

<P><B>מ,ו</B> וַיַּֽעַן־יְהוָ֣ה אֶת־אִ֭יּוֹב מנסערה (מִ֥ן ׀ סְעָרָ֗ה)    וַיֹּאמַֽר׃<BR>
<B>מ,ז</B> אֱזָר־נָ֣א כְגֶ֣בֶר חֲלָצֶ֑יךָ    אֶ֝שְׁאָֽלְךָ֗ וְהֽוֹדִיעֵֽנִי׃<BR>
<B>מ,ח</B> הַ֭אַף תָּפֵ֣ר מִשְׁפָּטִ֑י    תַּ֝רְשִׁיעֵ֗נִי לְמַ֣עַן תִּצְדָּֽק׃<BR>
<B>מ,ט</B> וְאִם־זְר֖וֹעַ כָּאֵ֥ל ׀ לָ֑ךְ    וּ֝בְק֗וֹל כָּמֹ֥הוּ תַרְעֵֽם׃<BR>
<B>מ,י</B> עֲדֵ֥ה נָ֣א גָא֣וֹן וָגֹ֑בַהּ    וְה֖וֹד וְהָדָ֣ר תִּלְבָּֽשׁ׃<BR>
<B>מ,יא</B> הָ֭פֵץ עֶבְר֣וֹת אַפֶּ֑ךָ    וּרְאֵ֥ה כָל־גֵּ֝אֶ֗ה וְהַשְׁפִּילֵֽהוּ׃<BR>
<B>מ,יב</B> רְאֵ֣ה כָל־גֵּ֭אֶה הַכְנִיעֵ֑הוּ    וַֽהֲדֹ֖ךְ רְשָׁעִ֣ים תַּחְתָּֽם׃<BR>
<B>מ,יג</B> טָמְנֵ֣ם בֶּֽעָפָ֣ר יָ֑חַד    פְּ֝נֵיהֶ֗ם חֲבֹ֣שׁ בַּטָּמֽוּן׃<BR>
<B>מ,יד</B> וְגַם־אֲנִ֥י אוֹדֶ֑ךָּ    כִּֽי־תוֹשִׁ֖עַ לְךָ֣ יְמִינֶֽךָ׃<BR>
<B>מ,טו</B> הִנֵּה־נָ֣א בְ֭הֵמוֹת אֲשֶׁר־עָשִׂ֣יתִי עִמָּ֑ךְ    חָ֝צִ֗יר כַּבָּקָ֥ר יֹאכֵֽל׃<BR>
<B>מ,טז</B> הִנֵּה־נָ֣א כֹח֣וֹ בְמָתְנָ֑יו    וְ֝אוֹנ֗וֹ בִּשְׁרִירֵ֥י בִטְנֽוֹ׃<BR>
<B>מ,יז</B> יַחְפֹּ֣ץ זְנָב֣וֹ כְמוֹ־אָ֑רֶז    גִּידֵ֖י פַֽחֲדָ֣ו יְשֹׂרָֽגוּ׃<BR>
<B>מ,יח</B> עֲ֭צָמָיו אֲפִיקֵ֣י נְחֻשָׁ֑ה    גְּ֝רָמָ֗יו כִּמְטִ֥יל בַּרְזֶֽל׃<BR>
<B>מ,יט</B> ה֭וּא רֵאשִׁ֣ית דַּרְכֵי־אֵ֑ל    הָֽ֝עֹשׂ֗וֹ יַגֵּ֥שׁ חַרְבּֽוֹ׃<BR>
<B>מ,כ</B> כִּי־ב֭וּל הָרִ֣ים יִשְׂאוּ־ל֑וֹ    וְֽכָל־חַיַּ֥ת הַ֝שָּׂדֶ֗ה יְשַֽׂחֲקוּ־שָֽׁם׃<BR>
<B>מ,כא</B> תַּֽחַת־צֶאֱלִ֥ים יִשְׁכָּ֑ב    בְּסֵ֖תֶר קָנֶ֣ה וּבִצָּֽה׃<BR>
<B>מ,כב</B> יְסֻכֻּ֣הוּ צֶֽאֱלִ֣ים צִֽלְל֑וֹ    יְ֝סֻבּ֗וּהוּ עַרְבֵי־נָֽחַל׃<BR>
<B>מ,כג</B> הֵ֤ן יַֽעֲשֹׁ֣ק נָ֭הָר לֹ֣א יַחְפּ֑וֹז    יִבְטַ֓ח ׀ כִּֽי־יָגִ֖יחַ יַרְדֵּ֣ן אֶל־פִּֽיהוּ׃<BR>
<B>מ,כד</B> בְּעֵינָ֥יו יִקָּחֶ֑נּוּ    בְּ֝מֽוֹקְשִׁ֗ים יִנְקָב־אָֽף׃<BR>
<B>מ,כה</B> תִּמְשֹׁ֣ךְ לִוְיָתָ֣ן בְּחַכָּ֑ה    וּ֝בְחֶ֗בֶל תַּשְׁקִ֥יעַ לְשֹׁנֽוֹ׃<BR>
<B>מ,כו</B> הֲתָשִׂ֣ים אַגְמֹ֣ן בְּאַפּ֑וֹ    וּ֝בְח֗וֹחַ תִּקֹּ֥ב לֶֽחֱיֽוֹ׃<BR>
<B>מ,כז</B> הֲיַרְבֶּ֣ה אֵ֭לֶיךָ תַּֽחֲנוּנִ֑ים    אִם־יְדַבֵּ֖ר אֵלֶ֣יךָ רַכּֽוֹת׃<BR>
<B>מ,כח</B> הֲיִכְרֹ֣ת בְּרִ֣ית עִמָּ֑ךְ    תִּ֝קָּחֶ֗נּוּ לְעֶ֣בֶד עוֹלָֽם׃<BR>
<B>מ,כט</B> הַֽתְשַׂחֶק־בּ֭וֹ כַּצִּפּ֑וֹר    וְ֝תִקְשְׁרֶ֗נּוּ לְנַֽעֲרוֹתֶֽיךָ׃<BR>
<B>מ,ל</B> יִכְר֣וּ עָ֭לָיו חַבָּרִ֑ים    יֶֽ֝חֱצ֗וּהוּ בֵּ֣ין כְּֽנַעֲנִֽים׃<BR>
<B>מ,לא</B> הַֽתְמַלֵּ֣א בְשֻׂכּ֣וֹת עוֹר֑וֹ    וּבְצִלְצַ֖ל דָּגִ֣ים רֹאשֽׁוֹ׃<BR>
<B>מ,לב</B> שִׂים־עָלָ֥יו כַּפֶּ֑ךָ    זְכֹ֥ר מִ֝לְחָמָ֗ה אַל־תּוֹסַֽף׃<BR>
<B>מא,א</B> הֵן־תֹּֽחַלְתּ֥וֹ נִכְזָ֑בָה    הֲגַ֖ם אֶל־מַרְאָ֣יו יֻטָֽל׃<BR>
<B>מא,ב</B> לֹֽא־אַ֭כְזָר כִּ֣י יְעוּרֶ֑נּוּ    וּמִ֥י ה֝֗וּא לְפָנַ֥י יִתְיַצָּֽב׃<BR>
<B>מא,ג</B> מִ֣י הִ֭קְדִּימַנִי וַֽאֲשַׁלֵּ֑ם    תַּ֖חַת כָּל־הַשָּׁמַ֣יִם לִי־הֽוּא׃<BR>
<B>מא,ד</B> לא־ (לֽוֹ־) אַֽחֲרִ֥ישׁ בַּדָּ֑יו    וּדְבַר־גְּ֝בוּר֗וֹת וְחִ֣ין עֶרְכּֽוֹ׃<BR>
<B>מא,ה</B> מִֽי־גִ֭לָּה פְּנֵ֣י לְבוּשׁ֑וֹ    בְּכֶ֥פֶל רִ֝סְנ֗וֹ מִ֣י יָבֽוֹא׃<BR>
<B>מא,ו</B> דַּלְתֵ֣י פָ֭נָיו מִ֣י פִתֵּ֑חַ    סְבִיב֖וֹת שִׁנָּ֣יו אֵימָֽה׃<BR>
<B>מא,ז</B> גַּֽ֭אֲוָה אֲפִיקֵ֣י מָֽגִנִּ֑ים    סָ֝ג֗וּר חוֹתָ֥ם צָֽר׃<BR>
<B>מא,ח</B> אֶחָ֣ד בְּאֶחָ֣ד יִגַּ֑שׁוּ    וְ֝ר֗וּחַ לֹֽא־יָבֹ֥א בֵֽינֵיהֶֽם׃<BR>
<B>מא,ט</B> אִישׁ־בְּאָחִ֥יהוּ יְדֻבָּ֑קוּ    יִ֝תְלַכְּד֗וּ וְלֹ֣א יִתְפָּרָֽדוּ׃<BR>
<B>מא,י</B> עֲֽ֭טִישֹׁתָיו תָּ֣הֶל א֑וֹר    וְ֝עֵינָ֗יו כְּעַפְעַפֵּי־שָֽׁחַר׃<BR>
<B>מא,יא</B> מִ֭פִּיו לַפִּידִ֣ים יַֽהֲלֹ֑כוּ    כִּיד֥וֹדֵי אֵ֝֗שׁ יִתְמַלָּֽטוּ׃<BR>
<B>מא,יב</B> מִ֭נְּחִירָיו יֵצֵ֣א עָשָׁ֑ן    כְּד֖וּד נָפ֣וּחַ וְאַגְמֹֽן׃<BR>
<B>מא,יג</B> נַ֭פְשׁוֹ גֶּֽחָלִ֣ים תְּלַהֵ֑ט    וְ֝לַ֗הַב מִפִּ֥יו יֵצֵֽא׃<BR>
<B>מא,יד</B> בְּֽ֭צַוָּארוֹ יָלִ֣ין עֹ֑ז    וּ֝לְפָנָ֗יו תָּד֥וּץ דְּאָבָֽה׃<BR>
<B>מא,טו</B> מַפְּלֵ֣י בְשָׂר֣וֹ דָבֵ֑קוּ    יָצ֥וּק עָ֝לָ֗יו בַּל־יִמּֽוֹט׃<BR>
<B>מא,טז</B> לִ֭בּוֹ יָצ֣וּק כְּמוֹ־אָ֑בֶן    וְ֝יָצ֗וּק כְּפֶ֣לַח תַּחְתִּֽית׃<BR>
<B>מא,יז</B> מִ֭שֵּׂתוֹ יָג֣וּרוּ אֵלִ֑ים    מִ֝שְּׁבָרִ֗ים יִתְחַטָּֽאוּ׃<BR>
<B>מא,יח</B> מַשִּׂיגֵ֣הוּ חֶ֭רֶב בְּלִ֣י תָק֑וּם    חֲנִ֖ית מַסָּ֣ע וְשִׁרְיָֽה׃<BR>
<B>מא,יט</B> יַחְשֹׁ֣ב לְתֶ֣בֶן בַּרְזֶ֑ל    לְעֵ֖ץ רִקָּב֣וֹן נְחוּשָֽׁה׃<BR>
<B>מא,כ</B> לֹֽא־יַבְרִיחֶ֥נּוּ בֶן־קָ֑שֶׁת    לְ֝קַ֗שׁ נֶהְפְּכוּ־ל֥וֹ אַבְנֵי־קָֽלַע׃<BR>
<B>מא,כא</B> כְּ֭קַשׁ נֶחְשְׁב֣וּ תוֹתָ֑ח    וְ֝יִשְׂחַ֗ק לְרַ֣עַשׁ כִּידֽוֹן׃<BR>
<B>מא,כב</B> תַּ֭חְתָּיו חַדּ֣וּדֵי חָ֑רֶשׂ    יִרְפַּ֖ד חָר֣וּץ עֲלֵי־טִֽיט׃<BR>
<B>מא,כג</B> יַרְתִּ֣יחַ כַּסִּ֣יר מְצוּלָ֑ה    יָ֝֗ם יָשִׂ֥ים כַּמֶּרְקָחָֽה׃<BR>
<B>מא,כד</B> אַֽ֭חֲרָיו יָאִ֣יר נָתִ֑יב    יַחְשֹׁ֖ב תְּה֣וֹם לְשֵׂיבָֽה׃<BR>
<B>מא,כה</B> אֵֽין־עַל־עָפָ֥ר מָשְׁל֑וֹ    הֶֽ֝עָשׂ֗וּ לִבְלִי־חָֽת׃<BR>
<B>מא,כו</B> אֵֽת־כָּל־גָּבֹ֥הַּ יִרְאֶ֑ה    ה֝֗וּא מֶ֣לֶךְ עַל־כָּל־בְּנֵי־שָֽׁחַץ׃</P>

<P><B>מב,א</B>                וַיַּ֖עַן אִיּ֥וֹב אֶת־יְהוָ֗ה וַיֹּאמַֽר׃<BR>
<B>מב,ב</B> ידעת (יָ֭דַעְתִּי) כִּי־כֹ֣ל תּוּכָ֑ל    וְלֹֽא־יִבָּצֵ֖ר מִמְּךָ֣ מְזִמָּֽה׃<BR>
<B>מב,ג</B> מִ֤י זֶ֨ה ׀ מַעְלִ֥ים עֵצָ֗ה    בְּֽלִ֫י דָ֥עַת<BR>לָכֵ֣ן הִ֭גַּדְתִּי וְלֹ֣א אָבִ֑ין    נִפְלָא֥וֹת מִ֝מֶּ֗נִּי וְלֹ֣א אֵדָֽע׃<BR>
<B>מב,ד</B> שְֽׁמַֽע־נָ֭א וְאָֽנֹכִ֣י אֲדַבֵּ֑ר    אֶ֝שְׁאָֽלְךָ֗ וְהֽוֹדִיעֵֽנִי׃<BR>
<B>מב,ה</B> לְשֵֽׁמַע־אֹ֥זֶן שְׁמַעְתִּ֑יךָ    וְ֝עַתָּ֗ה עֵינִ֥י רָאָֽתְךָ׃<BR>
<B>מב,ו</B> עַל־כֵּ֭ן אֶמְאַ֣ס וְנִחַ֑מְתִּי    עַל־עָפָ֥ר וָאֵֽפֶר׃</P>

<P><B>מב,ז</B> וַיְהִ֗י אַחַ֨ר דִּבֶּ֧ר יְהוָ֛ה אֶת־הַדְּבָרִ֥ים הָאֵ֖לֶּה אֶל־אִיּ֑וֹב וַיֹּ֨אמֶר יְהוָ֜ה אֶל־אֱלִיפַ֣ז הַתֵּֽימָנִ֗י חָרָ֨ה אַפִּ֤י בְךָ֙ וּבִשְׁנֵ֣י רֵעֶ֔יךָ כִּ֠י לֹ֣א דִבַּרְתֶּ֥ם אֵלַ֛י נְכוֹנָ֖ה כְּעַבְדִּ֥י אִיּֽוֹב׃ {ס}
<B>מב,ח</B> וְעַתָּ֡ה קְחֽוּ־לָכֶ֣ם שִׁבְעָֽה־פָרִים֩ וְשִׁבְעָ֨ה אֵילִ֜ים וּלְכ֣וּ ׀ אֶל־עַבְדִּ֣י אִיּ֗וֹב וְהַֽעֲלִיתֶ֤ם עוֹלָה֙ בַּֽעַדְכֶ֔ם וְאִיּ֣וֹב עַבְדִּ֔י יִתְפַּלֵּ֖ל עֲלֵיכֶ֑ם כִּ֧י אִם־פָּנָ֣יו אֶשָּׂ֗א לְבִלְתִּ֞י עֲשׂ֤וֹת עִמָּכֶם֙ נְבָלָ֔ה כִּ֠י לֹ֣א דִבַּרְתֶּ֥ם אֵלַ֛י נְכוֹנָ֖ה כְּעַבְדִּ֥י אִיּֽוֹב׃
<B>מב,ט</B> וַיֵּֽלְכוּ֩ אֱלִיפַ֨ז הַתֵּֽימָנִ֜י וּבִלְדַּ֣ד הַשּׁוּחִ֗י צֹפַר֙ הַנַּ֣עֲמָתִ֔י וַֽיַּעֲשׂ֔וּ כַּֽאֲשֶׁ֛ר דִּבֶּ֥ר אֲלֵיהֶ֖ם יְהוָ֑ה וַיִּשָּׂ֥א יְהוָ֖ה אֶת־פְּנֵ֥י אִיּֽוֹב׃
<B>מב,י</B> וַֽיהוָ֗ה שָׁ֚ב אֶת־שבית (שְׁב֣וּת) אִיּ֔וֹב בְּהִֽתְפַּֽלְל֖וֹ בְּעַ֣ד רֵעֵ֑הוּ וַ֧יֹּסֶף יְהוָ֛ה אֶת־כָּל־אֲשֶׁ֥ר לְאִיּ֖וֹב לְמִשְׁנֶֽה׃
<B>מב,יא</B> וַיָּבֹ֣אוּ אֵ֠לָיו כָּל־אֶחָ֨יו וְכָל־אַחְיֹתָ֜יו וְכָל־יֹֽדְעָ֣יו לְפָנִ֗ים וַיֹּֽאכְל֨וּ עִמּ֣וֹ לֶחֶם֮ בְּבֵיתוֹ֒ וַיָּנֻ֤דוּ לוֹ֙ וַיְנַֽחֲמ֣וּ אֹת֔וֹ עַ֚ל כָּל־הָ֣רָעָ֔ה אֲשֶׁר־הֵבִ֥יא יְהוָ֖ה עָלָ֑יו וַיִּתְּנוּ־ל֗וֹ אִ֚ישׁ קְשִׂיטָ֣ה אֶחָ֔ת וְאִ֕ישׁ נֶ֥זֶם זָהָ֖ב אֶחָֽד׃
<B>מב,יב</B> וַֽיהוָ֗ה בֵּרַ֛ךְ אֶת־אַֽחֲרִ֥ית אִיּ֖וֹב מֵרֵֽאשִׁת֑וֹ וַֽיְהִי־ל֡וֹ אַרְבָּעָה֩ עָשָׂ֨ר אֶ֜לֶף צֹ֗אן וְשֵׁ֤שֶׁת אֲלָפִים֙ גְּמַלִּ֔ים וְאֶֽלֶף־צֶ֥מֶד בָּקָ֖ר וְאֶ֥לֶף אֲתוֹנֽוֹת׃
<B>מב,יג</B> וַֽיְהִי־ל֛וֹ שִׁבְעָ֥נָה בָנִ֖ים וְשָׁל֥וֹשׁ בָּנֽוֹת׃
<B>מב,יד</B> וַיִּקְרָ֤א שֵׁם־הָֽאַחַת֙ יְמִימָ֔ה וְשֵׁ֥ם הַשֵּׁנִ֖ית קְצִיעָ֑ה וְשֵׁ֥ם הַשְּׁלִישִׁ֖ית קֶ֥רֶן הַפּֽוּךְ׃
<B>מב,טו</B> וְלֹ֨א נִמְצָ֜א נָשִׁ֥ים יָפ֛וֹת כִּבְנ֥וֹת אִיּ֖וֹב בְּכָל־הָאָ֑רֶץ וַיִּתֵּ֨ן לָהֶ֧ם אֲבִיהֶ֛ם נַֽחֲלָ֖ה בְּת֥וֹךְ אֲחֵיהֶֽם׃
<B>מב,טז</B> וַיְחִ֤י אִיּוֹב֙ אַֽחֲרֵי־זֹ֔את מֵאָ֥ה וְאַרְבָּעִ֖ים שָׁנָ֑ה וירא (וַיִּרְאֶ֗ה) אֶת־בָּנָיו֙ וְאֶת־בְּנֵ֣י בָנָ֔יו אַרְבָּעָ֖ה דֹּרֽוֹת׃
<B>מב,יז</B> וַיָּ֣מָת אִיּ֔וֹב זָקֵ֖ן וּשְׂבַ֥ע יָמִֽים׃ {ש}</P>
</BODY></HTML>
