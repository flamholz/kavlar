<!DOCTYPE HTML PUBLIC "-//W3C//DTD HTML 4.01 Transitional//EN">
<HTML LANG=HE DIR=RTL>
<HEAD>
<META HTTP-EQUIV="Content-Type" CONTENT="text/html; CHARSET=utf-8">
<!--Copyright 2012 Mechon Mamre, 12 Hayyim Vital, Jerusalem-->
<LINK REL="stylesheet" HREF="cs.css" TYPE="text/css">
<TITLE>תנ"ך - משלי פרק יד</TITLE>
<SCRIPT TYPE="text/javascript" SRC="um.js"></SCRIPT>
</HEAD>
<BODY>
<HR>
<P CLASS=s>
<A HREF="c0.htm">תנ"ך</A> -
משלי - פרק
<A HREF="c2801.htm">א</A>
<A HREF="c2802.htm">ב</A>
<A HREF="c2803.htm">ג</A>
<A HREF="c2804.htm">ד</A>
<A HREF="c2805.htm">ה</A>
<A HREF="c2806.htm">ו</A>
<A HREF="c2807.htm">ז</A>
<A HREF="c2808.htm">ח</A>
<A HREF="c2809.htm">ט</A>
<A HREF="c2810.htm">י</A>
<A HREF="c2811.htm">יא</A>
<A HREF="c2812.htm">יב</A>
<A HREF="c2813.htm">יג</A>
יד
<A HREF="c2815.htm">טו</A>
<A HREF="c2816.htm">טז</A>
<A HREF="c2817.htm">יז</A>
<A HREF="c2818.htm">יח</A>
<A HREF="c2819.htm">יט</A>
<A HREF="c2820.htm">כ</A>
<A HREF="c2821.htm">כא</A>
<A HREF="c2822.htm">כב</A>
<A HREF="c2823.htm">כג</A>
<A HREF="c2824.htm">כד</A>
<A HREF="c2825.htm">כה</A>
<A HREF="c2826.htm">כו</A>
<A HREF="c2827.htm">כז</A>
<A HREF="c2828.htm">כח</A>
<A HREF="c2829.htm">כט</A>
<A HREF="c2830.htm">ל</A>
<A HREF="c2831.htm">לא</A>
</P>
<HR>

<H1>משלי פרק יד</H1>

<A NAME="1"> </A>
<P><B>א</B> חַכְמ֣וֹת נָ֭שִׁים בָּֽנְתָ֣ה בֵיתָ֑הּ    וְ֝אִוֶּ֗לֶת בְּיָדֶ֥יהָ תֶֽהֶרְסֶֽנּוּ׃<BR>
<A NAME="2"> </A>
<B>ב</B> הוֹלֵ֣ךְ בְּ֭יָשְׁרוֹ יְרֵ֣א יְהוָ֑ה    וּנְל֖וֹז דְּרָכָ֣יו בּוֹזֵֽהוּ׃<BR>
<A NAME="3"> </A>
<B>ג</B> בְּֽפִי־אֱ֭וִיל חֹ֣טֶר גַּֽאֲוָ֑ה    וְשִׂפְתֵ֥י חֲ֝כָמִ֗ים תִּשְׁמוּרֵֽם׃<BR>
<A NAME="4"> </A>
<B>ד</B> בְּאֵ֣ין אֲ֭לָפִים אֵב֣וּס בָּ֑ר    וְרָב־תְּ֝בוּא֗וֹת בְּכֹ֣חַ שֽׁוֹר׃<BR>
<A NAME="5"> </A>
<B>ה</B> עֵ֣ד אֱ֭מוּנִים לֹ֣א יְכַזֵּ֑ב    וְיָפִ֥יחַ כְּ֝זָבִ֗ים עֵ֣ד שָֽׁקֶר׃<BR>
<A NAME="6"> </A>
<B>ו</B> בִּקֶּשׁ־לֵ֣ץ חָכְמָ֣ה וָאָ֑יִן    וְדַ֖עַת לְנָב֣וֹן נָקָֽל׃<BR>
<A NAME="7"> </A>
<B>ז</B> לֵ֣ךְ מִ֭נֶּגֶד לְאִ֣ישׁ כְּסִ֑יל    וּבַל־יָ֝דַ֗עְתָּ שִׂפְתֵי־דָֽעַת׃<BR>
<A NAME="8"> </A>
<B>ח</B> חָכְמַ֣ת עָ֭רוּם הָבִ֣ין דַּרְכּ֑וֹ    וְאִוֶּ֖לֶת כְּסִילִ֣ים מִרְמָֽה׃<BR>
<A NAME="9"> </A>
<B>ט</B> אֱ֭וִלִים יָלִ֣יץ אָשָׁ֑ם    וּבֵ֖ין יְשָׁרִ֣ים רָצֽוֹן׃<BR>
<A NAME="10"> </A>
<B>י</B> לֵ֗ב י֭וֹדֵעַ מָרַּ֣ת נַפְשׁ֑וֹ    וּ֝בְשִׂמְחָת֗וֹ לֹֽא־יִתְעָ֥רַב זָֽר׃<BR>
<A NAME="11"> </A>
<B>יא</B> בֵּ֣ית רְ֭שָׁעִים יִשָּׁמֵ֑ד    וְאֹ֖הֶל יְשָׁרִ֣ים יַפְרִֽיחַ׃<BR>
<A NAME="12"> </A>
<B>יב</B> יֵ֤שׁ דֶּ֣רֶךְ יָ֭שָׁר לִפְנֵי־אִ֑ישׁ    וְ֝אַֽחֲרִיתָ֗הּ דַּרְכֵי־מָֽוֶת׃<BR>
<A NAME="13"> </A>
<B>יג</B> גַּם־בִּשְׂחֹ֥ק יִכְאַב־לֵ֑ב    וְאַֽחֲרִיתָ֖הּ שִׂמְחָ֣ה תוּגָֽה׃<BR>
<A NAME="14"> </A>
<B>יד</B> מִדְּרָכָ֣יו יִ֭שְׂבַּע ס֣וּג לֵ֑ב    וּ֝מֵֽעָלָ֗יו אִ֣ישׁ טֽוֹב׃<BR>
<A NAME="15"> </A>
<B>טו</B> פֶּ֭תִי יַֽאֲמִ֣ין לְכָל־דָּבָ֑ר    וְ֝עָר֗וּם יָבִ֥ין לַֽאֲשֻׁרֽוֹ׃<BR>
<A NAME="16"> </A>
<B>טז</B> חָכָ֣ם יָ֭רֵא וְסָ֣ר מֵרָ֑ע    וּ֝כְסִ֗יל מִתְעַבֵּ֥ר וּבוֹטֵֽחַ׃<BR>
<A NAME="17"> </A>
<B>יז</B> קְֽצַר־אַ֭פַּיִם יַֽעֲשֶׂ֣ה אִוֶּ֑לֶת    וְאִ֥ישׁ מְ֝זִמּ֗וֹת יִשָּׂנֵֽא׃<BR>
<A NAME="18"> </A>
<B>יח</B> נָֽחֲל֣וּ פְתָאיִ֣ם אִוֶּ֑לֶת    וַֽ֝עֲרוּמִ֗ים יַכְתִּ֥רוּ דָֽעַת׃<BR>
<A NAME="19"> </A>
<B>יט</B> שַׁח֣וּ רָ֭עִים לִפְנֵ֣י טוֹבִ֑ים    וּ֝רְשָׁעִ֗ים עַֽל־שַׁעֲרֵ֥י צַדִּֽיק׃<BR>
<A NAME="20"> </A>
<B>כ</B> גַּם־לְ֭רֵעֵהוּ יִשָּׂ֣נֵא רָ֑שׁ    וְאֹֽהֲבֵ֖י עָשִׁ֣יר רַבִּֽים׃<BR>
<A NAME="21"> </A>
<B>כא</B> בָּז־לְרֵעֵ֥הוּ חוֹטֵ֑א    וּמְחוֹנֵ֖ן עניים (עֲנָוִ֣ים) אַשְׁרָֽיו׃<BR>
<A NAME="22"> </A>
<B>כב</B> הֲֽלוֹא־יִ֭תְעוּ חֹ֣רְשֵׁי רָ֑ע    וְחֶ֥סֶד וֶֽ֝אֱמֶ֗ת חֹ֣רְשֵׁי טֽוֹב׃<BR>
<A NAME="23"> </A>
<B>כג</B> בְּכָל־עֶ֭צֶב יִֽהְיֶ֣ה מוֹתָ֑ר    וּדְבַר־שְׂ֝פָתַ֗יִם אַךְ־לְמַחְסֽוֹר׃<BR>
<A NAME="24"> </A>
<B>כד</B> עֲטֶ֣רֶת חֲכָמִ֣ים עָשְׁרָ֑ם    אִוֶּ֖לֶת כְּסִילִ֣ים אִוֶּֽלֶת׃<BR>
<A NAME="25"> </A>
<B>כה</B> מַצִּ֣יל נְ֭פָשׁוֹת עֵ֣ד אֱמֶ֑ת    וְיָפִ֖חַ כְּזָבִ֣ים מִרְמָֽה׃<BR>
<A NAME="26"> </A>
<B>כו</B> בְּיִרְאַ֣ת יְ֭הוָה מִבְטַח־עֹ֑ז    וּ֝לְבָנָ֗יו יִֽהְיֶ֥ה מַחְסֶֽה׃<BR>
<A NAME="27"> </A>
<B>כז</B> יִרְאַ֣ת יְ֭הוָה מְק֣וֹר חַיִּ֑ים    לָ֝ס֗וּר מִמֹּ֥קְשֵׁי מָֽוֶת׃<BR>
<A NAME="28"> </A>
<B>כח</B> בְּרָב־עָ֥ם הַדְרַת־מֶ֑לֶךְ    וּבְאֶ֥פֶס לְ֝אֹ֗ם מְחִתַּ֥ת רָזֽוֹן׃<BR>
<A NAME="29"> </A>
<B>כט</B> אֶ֣רֶךְ אַ֭פַּיִם רַב־תְּבוּנָ֑ה    וּקְצַר־ר֝֗וּחַ מֵרִ֥ים אִוֶּֽלֶת׃<BR>
<A NAME="30"> </A>
<B>ל</B> חַיֵּ֣י בְ֭שָׂרִים לֵ֣ב מַרְפֵּ֑א    וּרְקַ֖ב עֲצָמ֣וֹת קִנְאָֽה׃<BR>
<A NAME="31"> </A>
<B>לא</B> עֹ֣שֵֽׁק דָּ֭ל חֵרֵ֣ף עֹשֵׂ֑הוּ    וּ֝מְכַבְּד֗וֹ חֹנֵ֥ן אֶבְיֽוֹן׃<BR>
<A NAME="32"> </A>
<B>לב</B> בְּֽ֭רָעָתוֹ יִדָּחֶ֣ה רָשָׁ֑ע    וְחֹסֶ֖ה בְמוֹת֣וֹ צַדִּֽיק׃<BR>
<A NAME="33"> </A>
<B>לג</B> בְּלֵ֣ב נָ֭בוֹן תָּנ֣וּחַ חָכְמָ֑ה    וּבְקֶ֥רֶב כְּ֝סִילִ֗ים תִּוָּדֵֽעַ׃<BR>
<A NAME="34"> </A>
<B>לד</B> צְדָקָ֥ה תְרוֹמֵֽם־גּ֑וֹי    וְחֶ֖סֶד לְאֻמִּ֣ים חַטָּֽאת׃<BR>
<A NAME="35"> </A>
<B>לה</B> רְֽצוֹן־מֶ֭לֶךְ לְעֶ֣בֶד מַשְׂכִּ֑יל    וְ֝עֶבְרָת֗וֹ תִּֽהְיֶ֥ה מֵבִֽישׁ׃</P>

<HR>
<P CLASS=s>
<A HREF="c0.htm">תנ"ך</A> -
משלי - פרק
<A HREF="c2801.htm">א</A>
<A HREF="c2802.htm">ב</A>
<A HREF="c2803.htm">ג</A>
<A HREF="c2804.htm">ד</A>
<A HREF="c2805.htm">ה</A>
<A HREF="c2806.htm">ו</A>
<A HREF="c2807.htm">ז</A>
<A HREF="c2808.htm">ח</A>
<A HREF="c2809.htm">ט</A>
<A HREF="c2810.htm">י</A>
<A HREF="c2811.htm">יא</A>
<A HREF="c2812.htm">יב</A>
<A HREF="c2813.htm">יג</A>
יד
<A HREF="c2815.htm">טו</A>
<A HREF="c2816.htm">טז</A>
<A HREF="c2817.htm">יז</A>
<A HREF="c2818.htm">יח</A>
<A HREF="c2819.htm">יט</A>
<A HREF="c2820.htm">כ</A>
<A HREF="c2821.htm">כא</A>
<A HREF="c2822.htm">כב</A>
<A HREF="c2823.htm">כג</A>
<A HREF="c2824.htm">כד</A>
<A HREF="c2825.htm">כה</A>
<A HREF="c2826.htm">כו</A>
<A HREF="c2827.htm">כז</A>
<A HREF="c2828.htm">כח</A>
<A HREF="c2829.htm">כט</A>
<A HREF="c2830.htm">ל</A>
<A HREF="c2831.htm">לא</A>
</P>
<HR>
<P CLASS=m>יש לך שאלה או הערה?  <SCRIPT TYPE="text/javascript">email('c2814')</SCRIPT></P>
</BODY></HTML>
