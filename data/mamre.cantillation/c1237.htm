<!DOCTYPE HTML PUBLIC "-//W3C//DTD HTML 4.01 Transitional//EN">
<HTML LANG=HE DIR=RTL>
<HEAD>
<META HTTP-EQUIV="Content-Type" CONTENT="text/html; CHARSET=utf-8">
<!--Copyright 2012 Mechon Mamre, 12 Hayyim Vital, Jerusalem-->
<LINK REL="stylesheet" HREF="c.css" TYPE="text/css">
<TITLE>תנ"ך - יחזקאל פרק לז</TITLE>
<SCRIPT TYPE="text/javascript" SRC="um.js"></SCRIPT>
</HEAD>
<BODY>
<HR>
<P CLASS=s>
<A HREF="c0.htm">תנ"ך</A> -
יחזקאל - פרק
<A HREF="c1201.htm">א</A>
<A HREF="c1202.htm">ב</A>
<A HREF="c1203.htm">ג</A>
<A HREF="c1204.htm">ד</A>
<A HREF="c1205.htm">ה</A>
<A HREF="c1206.htm">ו</A>
<A HREF="c1207.htm">ז</A>
<A HREF="c1208.htm">ח</A>
<A HREF="c1209.htm">ט</A>
<A HREF="c1210.htm">י</A>
<A HREF="c1211.htm">יא</A>
<A HREF="c1212.htm">יב</A>
<A HREF="c1213.htm">יג</A>
<A HREF="c1214.htm">יד</A>
<A HREF="c1215.htm">טו</A>
<A HREF="c1216.htm">טז</A>
<A HREF="c1217.htm">יז</A>
<A HREF="c1218.htm">יח</A>
<A HREF="c1219.htm">יט</A>
<A HREF="c1220.htm">כ</A>
<A HREF="c1221.htm">כא</A>
<A HREF="c1222.htm">כב</A>
<A HREF="c1223.htm">כג</A>
<A HREF="c1224.htm">כד</A>
<A HREF="c1225.htm">כה</A>
<A HREF="c1226.htm">כו</A>
<A HREF="c1227.htm">כז</A>
<A HREF="c1228.htm">כח</A>
<A HREF="c1229.htm">כט</A>
<A HREF="c1230.htm">ל</A>
<A HREF="c1231.htm">לא</A>
<A HREF="c1232.htm">לב</A>
<A HREF="c1233.htm">לג</A>
<A HREF="c1234.htm">לד</A>
<A HREF="c1235.htm">לה</A>
<A HREF="c1236.htm">לו</A>
לז
<A HREF="c1238.htm">לח</A>
<A HREF="c1239.htm">לט</A>
<A HREF="c1240.htm">מ</A>
<A HREF="c1241.htm">מא</A>
<A HREF="c1242.htm">מב</A>
<A HREF="c1243.htm">מג</A>
<A HREF="c1244.htm">מד</A>
<A HREF="c1245.htm">מה</A>
<A HREF="c1246.htm">מו</A>
<A HREF="c1247.htm">מז</A>
<A HREF="c1248.htm">מח</A>
</P>
<HR>

<H1>יחזקאל פרק לז</H1>

<A NAME="1"> </A>
<P><B>א</B> הָֽיְתָ֣ה עָלַי֮ יַד־יְהוָה֒ וַיּֽוֹצִאֵ֤נִי בְר֨וּחַ֙ יְהוָ֔ה וַיְנִיחֵ֖נִי בְּת֣וֹךְ הַבִּקְעָ֑ה וְהִ֖יא מְלֵאָ֥ה עֲצָמֽוֹת׃
<A NAME="2"> </A>
<B>ב</B> וְהֶֽעֱבִירַ֥נִי עֲלֵיהֶ֖ם סָבִ֣יב ׀ סָבִ֑יב וְהִנֵּ֨ה רַבּ֤וֹת מְאֹד֙ עַל־פְּנֵ֣י הַבִּקְעָ֔ה וְהִנֵּ֖ה יְבֵשׁ֥וֹת מְאֹֽד׃
<A NAME="3"> </A>
<B>ג</B> וַיֹּ֣אמֶר אֵלַ֔י בֶּן־אָדָ֕ם הֲתִֽחְיֶ֖ינָה הָֽעֲצָמ֣וֹת הָאֵ֑לֶּה וָֽאֹמַ֕ר אֲדֹנָ֥י יְהוִ֖ה אַתָּ֥ה יָדָֽעְתָּ׃
<A NAME="4"> </A>
<B>ד</B> וַיֹּ֣אמֶר אֵלַ֔י הִנָּבֵ֖א עַל־הָֽעֲצָמ֣וֹת הָאֵ֑לֶּה וְאָֽמַרְתָּ֣ אֲלֵיהֶ֔ם הָֽעֲצָמוֹת֙ הַיְבֵשׁ֔וֹת שִׁמְע֖וּ דְּבַר־יְהוָֽה׃
<A NAME="5"> </A>
<B>ה</B> כֹּ֤ה אָמַר֙ אֲדֹנָ֣י יְהוִ֔ה לָֽעֲצָמ֖וֹת הָאֵ֑לֶּה הִנֵּ֨ה אֲנִ֜י מֵבִ֥יא בָכֶ֛ם ר֖וּחַ וִֽחְיִיתֶֽם׃
<A NAME="6"> </A>
<B>ו</B> וְנָֽתַתִּי֩ עֲלֵיכֶ֨ם גִּידִ֜ים וְֽהַעֲלֵתִ֧י עֲלֵיכֶ֣ם בָּשָׂ֗ר וְקָֽרַמְתִּ֤י עֲלֵיכֶם֙ ע֔וֹר וְנָֽתַתִּ֥י בָכֶ֛ם ר֖וּחַ וִֽחְיִיתֶ֑ם וִֽידַעְתֶּ֖ם כִּֽי־אֲנִ֥י יְהוָֽה׃
<A NAME="7"> </A>
<B>ז</B> וְנִבֵּ֖אתִי כַּֽאֲשֶׁ֣ר צֻוֵּ֑יתִי וַֽיְהִי־ק֤וֹל כְּהִנָּֽבְאִי֙ וְהִנֵּה־רַ֔עַשׁ וַתִּקְרְב֣וּ עֲצָמ֔וֹת עֶ֖צֶם אֶל־עַצְמֽוֹ׃
<A NAME="8"> </A>
<B>ח</B> וְרָאִ֜יתִי וְהִנֵּֽה־עֲלֵיהֶ֤ם גִּדִים֙ וּבָשָׂ֣ר עָלָ֔ה וַיִּקְרַ֧ם עֲלֵיהֶ֛ם ע֖וֹר מִלְמָ֑עְלָה וְר֖וּחַ אֵ֥ין בָּהֶֽם׃
<A NAME="9"> </A>
<B>ט</B> וַיֹּ֣אמֶר אֵלַ֔י הִנָּבֵ֖א אֶל־הָר֑וּחַ הִנָּבֵ֣א בֶן־אָ֠דָם וְאָֽמַרְתָּ֨ אֶל־הָר֜וּחַ {ס} כֹּֽה־אָמַ֣ר ׀ אֲדֹנָ֣י יְהוִ֗ה מֵֽאַרְבַּ֤ע רוּחוֹת֙ בֹּ֣אִי הָר֔וּחַ וּפְחִ֛י בַּֽהֲרוּגִ֥ים הָאֵ֖לֶּה וְיִֽחְיֽוּ׃
<A NAME="10"> </A>
<B>י</B> וְהִנַּבֵּ֖אתִי כַּֽאֲשֶׁ֣ר צִוָּ֑נִי וַתָּבוֹא֩ בָהֶ֨ם הָר֜וּחַ וַיִּֽחְי֗וּ וַיַּֽעַמְדוּ֙ עַל־רַגְלֵיהֶ֔ם חַ֖יִל גָּד֥וֹל מְאֹד־מְאֹֽד׃
<A NAME="11"> </A>
<B>יא</B> וַיֹּאמֶר֮ אֵלַי֒ בֶּן־אָדָ֕ם הָֽעֲצָמ֣וֹת הָאֵ֔לֶּה כָּל־בֵּ֥ית יִשְׂרָאֵ֖ל הֵ֑מָּה הִנֵּ֣ה אֹֽמְרִ֗ים יָֽבְשׁ֧וּ עַצְמוֹתֵ֛ינוּ וְאָֽבְדָ֥ה תִקְוָתֵ֖נוּ נִגְזַ֥רְנוּ לָֽנוּ׃
<A NAME="12"> </A>
<B>יב</B> לָכֵן֩ הִנָּבֵ֨א וְאָֽמַרְתָּ֜ אֲלֵיהֶ֗ם כֹּֽה־אָמַר֮ אֲדֹנָ֣י יְהוִה֒ הִנֵּה֩ אֲנִ֨י פֹתֵ֜חַ אֶת־קִבְרֽוֹתֵיכֶ֗ם וְהַֽעֲלֵיתִ֥י אֶתְכֶ֛ם מִקִּבְרֽוֹתֵיכֶ֖ם עַמִּ֑י וְהֵֽבֵאתִ֥י אֶתְכֶ֖ם אֶל־אַדְמַ֥ת יִשְׂרָאֵֽל׃
<A NAME="13"> </A>
<B>יג</B> וִֽידַעְתֶּ֖ם כִּֽי־אֲנִ֣י יְהוָ֑ה בְּפִתְחִ֣י אֶת־קִבְרֽוֹתֵיכֶ֗ם וּבְהַֽעֲלוֹתִ֥י אֶתְכֶ֛ם מִקִּבְרֽוֹתֵיכֶ֖ם עַמִּֽי׃
<A NAME="14"> </A>
<B>יד</B> וְנָֽתַתִּ֨י רוּחִ֤י בָכֶם֙ וִֽחְיִיתֶ֔ם וְהִנַּחְתִּ֥י אֶתְכֶ֖ם עַל־אַדְמַתְכֶ֑ם וִֽידַעְתֶּ֞ם כִּֽי־אֲנִ֧י יְהוָ֛ה דִּבַּ֥רְתִּי וְעָשִׂ֖יתִי נְאֻם־יְהוָֽה׃ {פ}<BR>
<A NAME="15"> </A>
<B>טו</B> וַיְהִ֥י דְבַר־יְהוָ֖ה אֵלַ֥י לֵאמֹֽר׃
<A NAME="16"> </A>
<B>טז</B> וְאַתָּ֣ה בֶן־אָדָ֗ם קַח־לְךָ֙ עֵ֣ץ אֶחָ֔ד וּכְתֹ֤ב עָלָיו֙ לִֽיהוּדָ֔ה וְלִבְנֵ֥י יִשְׂרָאֵ֖ל חֲבֵרָ֑ו וּלְקַח֙ עֵ֣ץ אֶחָ֔ד וּכְת֣וֹב עָלָ֗יו לְיוֹסֵף֙ עֵ֣ץ אֶפְרַ֔יִם וְכָל־בֵּ֥ית יִשְׂרָאֵ֖ל חֲבֵרָֽו׃
<A NAME="17"> </A>
<B>יז</B> וְקָרַ֨ב אֹתָ֜ם אֶחָ֧ד אֶל־אֶחָ֛ד לְךָ֖ לְעֵ֣ץ אֶחָ֑ד וְהָי֥וּ לַֽאֲחָדִ֖ים בְּיָדֶֽךָ׃
<A NAME="18"> </A>
<B>יח</B> וְכַֽאֲשֶׁר֙ יֹֽאמְר֣וּ אֵלֶ֔יךָ בְּנֵ֥י עַמְּךָ֖ לֵאמֹ֑ר הֲלֽוֹא־תַגִּ֥יד לָ֖נוּ מָה־אֵ֥לֶּה לָּֽךְ׃
<A NAME="19"> </A>
<B>יט</B> דַּבֵּ֣ר אֲלֵהֶ֗ם כֹּֽה־אָמַר֮ אֲדֹנָ֣י יְהוִה֒ הִנֵּה֩ אֲנִ֨י לֹקֵ֜חַ אֶת־עֵ֤ץ יוֹסֵף֙ אֲשֶׁ֣ר בְּיַד־אֶפְרַ֔יִם וְשִׁבְטֵ֥י יִשְׂרָאֵ֖ל חֲבֵרָ֑ו וְנָֽתַתִּי֩ אוֹתָ֨ם עָלָ֜יו אֶת־עֵ֣ץ יְהוּדָ֗ה וַֽעֲשִׂיתִם֙ לְעֵ֣ץ אֶחָ֔ד וְהָי֥וּ אֶחָ֖ד בְּיָדִֽי׃
<A NAME="20"> </A>
<B>כ</B> וְהָי֨וּ הָֽעֵצִ֜ים אֲֽשֶׁר־תִּכְתֹּ֧ב עֲלֵיהֶ֛ם בְּיָֽדְךָ֖ לְעֵֽינֵיהֶֽם׃
<A NAME="21"> </A>
<B>כא</B> וְדַבֵּ֣ר אֲלֵיהֶ֗ם כֹּֽה־אָמַר֮ אֲדֹנָ֣י יְהוִה֒ הִנֵּ֨ה אֲנִ֤י לֹקֵ֨חַ֙ אֶת־בְּנֵ֣י יִשְׂרָאֵ֔ל מִבֵּ֥ין הַגּוֹיִ֖ם אֲשֶׁ֣ר הָֽלְכוּ־שָׁ֑ם וְקִבַּצְתִּ֤י אֹתָם֙ מִסָּבִ֔יב וְהֵֽבֵאתִ֥י אוֹתָ֖ם אֶל־אַדְמָתָֽם׃
<A NAME="22"> </A>
<B>כב</B> וְעָשִׂ֣יתִי אֹ֠תָם לְג֨וֹי אֶחָ֤ד בָּאָ֨רֶץ֙ בְּהָרֵ֣י יִשְׂרָאֵ֔ל וּמֶ֧לֶךְ אֶחָ֛ד יִֽהְיֶ֥ה לְכֻלָּ֖ם לְמֶ֑לֶךְ וְלֹ֤א יהיה־ (יִֽהְיוּ־) עוֹד֙ לִשְׁנֵ֣י גוֹיִ֔ם וְלֹ֨א יֵחָ֥צוּ ע֛וֹד לִשְׁתֵּ֥י מַמְלָכ֖וֹת עֽוֹד׃
<A NAME="23"> </A>
<B>כג</B> וְלֹ֧א יִֽטַּמְּא֣וּ ע֗וֹד בְּגִלּֽוּלֵיהֶם֙ וּבְשִׁקּ֣וּצֵיהֶ֔ם וּבְכֹ֖ל פִּשְׁעֵיהֶ֑ם וְהֽוֹשַׁעְתִּ֣י אֹתָ֗ם מִכֹּ֤ל מוֹשְׁבֹֽתֵיהֶם֙ אֲשֶׁ֣ר חָֽטְא֣וּ בָהֶ֔ם וְטִֽהַרְתִּ֤י אוֹתָם֙ וְהָֽיוּ־לִ֣י לְעָ֔ם וַֽאֲנִ֕י אֶֽהְיֶ֥ה לָהֶ֖ם לֵֽאלֹהִֽים׃
<A NAME="24"> </A>
<B>כד</B> וְעַבְדִּ֤י דָוִד֙ מֶ֣לֶךְ עֲלֵיהֶ֔ם וְרוֹעֶ֥ה אֶחָ֖ד יִֽהְיֶ֣ה לְכֻלָּ֑ם וּבְמִשְׁפָּטַ֣י יֵלֵ֔כוּ וְחֻקּוֹתַ֥י יִשְׁמְר֖וּ וְעָשׂ֥וּ אוֹתָֽם׃
<A NAME="25"> </A>
<B>כה</B> וְיָֽשְׁב֣וּ עַל־הָאָ֗רֶץ אֲשֶׁ֤ר נָתַ֨תִּי֙ לְעַבְדִּ֣י לְיַֽעֲקֹ֔ב אֲשֶׁ֥ר יָֽשְׁבוּ־בָ֖הּ אֲבֽוֹתֵיכֶ֑ם וְיָֽשְׁב֣וּ עָלֶ֡יהָ הֵ֠מָּה וּבְנֵיהֶ֞ם וּבְנֵ֤י בְנֵיהֶם֙ עַד־עוֹלָ֔ם וְדָוִ֣ד עַבְדִּ֔י נָשִׂ֥יא לָהֶ֖ם לְעוֹלָֽם׃
<A NAME="26"> </A>
<B>כו</B> וְכָֽרַתִּ֤י לָהֶם֙ בְּרִ֣ית שָׁל֔וֹם בְּרִ֥ית עוֹלָ֖ם יִֽהְיֶ֣ה אוֹתָ֑ם וּנְתַתִּים֙ וְהִרְבֵּיתִ֣י אוֹתָ֔ם וְנָֽתַתִּ֧י אֶת־מִקְדָּשִׁ֛י בְּתוֹכָ֖ם לְעוֹלָֽם׃
<A NAME="27"> </A>
<B>כז</B> וְהָיָ֤ה מִשְׁכָּנִי֙ עֲלֵיהֶ֔ם וְהָיִ֥יתִי לָהֶ֖ם לֵֽאלֹהִ֑ים וְהֵ֖מָּה יִֽהְיוּ־לִ֥י לְעָֽם׃
<A NAME="28"> </A>
<B>כח</B> וְיָֽדְעוּ֙ הַגּוֹיִ֔ם כִּ֚י אֲנִ֣י יְהוָ֔ה מְקַדֵּ֖שׁ אֶת־יִשְׂרָאֵ֑ל בִּֽהְי֧וֹת מִקְדָּשִׁ֛י בְּתוֹכָ֖ם לְעוֹלָֽם׃ {פ}</P>

<HR>
<P CLASS=s>
<A HREF="c0.htm">תנ"ך</A> -
יחזקאל - פרק
<A HREF="c1201.htm">א</A>
<A HREF="c1202.htm">ב</A>
<A HREF="c1203.htm">ג</A>
<A HREF="c1204.htm">ד</A>
<A HREF="c1205.htm">ה</A>
<A HREF="c1206.htm">ו</A>
<A HREF="c1207.htm">ז</A>
<A HREF="c1208.htm">ח</A>
<A HREF="c1209.htm">ט</A>
<A HREF="c1210.htm">י</A>
<A HREF="c1211.htm">יא</A>
<A HREF="c1212.htm">יב</A>
<A HREF="c1213.htm">יג</A>
<A HREF="c1214.htm">יד</A>
<A HREF="c1215.htm">טו</A>
<A HREF="c1216.htm">טז</A>
<A HREF="c1217.htm">יז</A>
<A HREF="c1218.htm">יח</A>
<A HREF="c1219.htm">יט</A>
<A HREF="c1220.htm">כ</A>
<A HREF="c1221.htm">כא</A>
<A HREF="c1222.htm">כב</A>
<A HREF="c1223.htm">כג</A>
<A HREF="c1224.htm">כד</A>
<A HREF="c1225.htm">כה</A>
<A HREF="c1226.htm">כו</A>
<A HREF="c1227.htm">כז</A>
<A HREF="c1228.htm">כח</A>
<A HREF="c1229.htm">כט</A>
<A HREF="c1230.htm">ל</A>
<A HREF="c1231.htm">לא</A>
<A HREF="c1232.htm">לב</A>
<A HREF="c1233.htm">לג</A>
<A HREF="c1234.htm">לד</A>
<A HREF="c1235.htm">לה</A>
<A HREF="c1236.htm">לו</A>
לז
<A HREF="c1238.htm">לח</A>
<A HREF="c1239.htm">לט</A>
<A HREF="c1240.htm">מ</A>
<A HREF="c1241.htm">מא</A>
<A HREF="c1242.htm">מב</A>
<A HREF="c1243.htm">מג</A>
<A HREF="c1244.htm">מד</A>
<A HREF="c1245.htm">מה</A>
<A HREF="c1246.htm">מו</A>
<A HREF="c1247.htm">מז</A>
<A HREF="c1248.htm">מח</A>
</P>
<HR>
<P CLASS=m>יש לך שאלה או הערה?  <SCRIPT TYPE="text/javascript">email('c1237')</SCRIPT></P>
</BODY></HTML>
