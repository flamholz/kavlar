<!DOCTYPE HTML PUBLIC "-//W3C//DTD HTML 4.01 Transitional//EN">
<HTML LANG=HE DIR=RTL>
<HEAD>
<META HTTP-EQUIV="Content-Type" CONTENT="text/html; CHARSET=utf-8">
<!--Copyright 2012 Mechon Mamre, 12 Hayyim Vital, Jerusalem-->
<LINK REL="stylesheet" HREF="cs.css" TYPE="text/css">
<TITLE>תנ"ך - איוב פרק לא</TITLE>
<SCRIPT TYPE="text/javascript" SRC="um.js"></SCRIPT>
</HEAD>
<BODY>
<HR>
<P CLASS=s>
<A HREF="c0.htm">תנ"ך</A> -
איוב - פרק
<A HREF="c2701.htm">א</A>
<A HREF="c2702.htm">ב</A>
<A HREF="c2703.htm">ג</A>
<A HREF="c2704.htm">ד</A>
<A HREF="c2705.htm">ה</A>
<A HREF="c2706.htm">ו</A>
<A HREF="c2707.htm">ז</A>
<A HREF="c2708.htm">ח</A>
<A HREF="c2709.htm">ט</A>
<A HREF="c2710.htm">י</A>
<A HREF="c2711.htm">יא</A>
<A HREF="c2712.htm">יב</A>
<A HREF="c2713.htm">יג</A>
<A HREF="c2714.htm">יד</A>
<A HREF="c2715.htm">טו</A>
<A HREF="c2716.htm">טז</A>
<A HREF="c2717.htm">יז</A>
<A HREF="c2718.htm">יח</A>
<A HREF="c2719.htm">יט</A>
<A HREF="c2720.htm">כ</A>
<A HREF="c2721.htm">כא</A>
<A HREF="c2722.htm">כב</A>
<A HREF="c2723.htm">כג</A>
<A HREF="c2724.htm">כד</A>
<A HREF="c2725.htm">כה</A>
<A HREF="c2726.htm">כו</A>
<A HREF="c2727.htm">כז</A>
<A HREF="c2728.htm">כח</A>
<A HREF="c2729.htm">כט</A>
<A HREF="c2730.htm">ל</A>
לא
<A HREF="c2732.htm">לב</A>
<A HREF="c2733.htm">לג</A>
<A HREF="c2734.htm">לד</A>
<A HREF="c2735.htm">לה</A>
<A HREF="c2736.htm">לו</A>
<A HREF="c2737.htm">לז</A>
<A HREF="c2738.htm">לח</A>
<A HREF="c2739.htm">לט</A>
<A HREF="c2740.htm">מ</A>
<A HREF="c2741.htm">מא</A>
<A HREF="c2742.htm">מב</A>
</P>
<HR>

<H1>איוב פרק לא</H1>

<A NAME="1"> </A>
<P><B>א</B> בְּ֭רִית כָּרַ֣תִּי לְעֵינָ֑י    וּמָ֥ה אֶ֝תְבּוֹנֵ֗ן עַל־בְּתוּלָֽה׃<BR>
<A NAME="2"> </A>
<B>ב</B> וּמֶ֤ה ׀ חֵ֣לֶק אֱל֣וֹהַּ מִמָּ֑עַל    וְֽנַחֲלַ֥ת שַׁ֝דַּ֗י מִמְּרֹמִֽים׃<BR>
<A NAME="3"> </A>
<B>ג</B> הֲלֹא־אֵ֥יד לְעַוָּ֑ל    וְ֝נֵ֗כֶר לְפֹ֣עֲלֵי אָֽוֶן׃<BR>
<A NAME="4"> </A>
<B>ד</B> הֲלֹא־ה֭וּא יִרְאֶ֣ה דְרָכָ֑י    וְֽכָל־צְעָדַ֥י יִסְפּֽוֹר׃<BR>
<A NAME="5"> </A>
<B>ה</B> אִם־הָלַ֥כְתִּי עִם־שָׁ֑וְא    וַתַּ֖חַשׁ עַל־מִרְמָ֣ה רַגְלִֽי׃<BR>
<A NAME="6"> </A>
<B>ו</B> יִשְׁקְלֵ֥נִי בְמֹֽאזְנֵי־צֶ֑דֶק    וְיֵדַ֥ע אֱ֝ל֗וֹהַּ תֻּמָּתִֽי׃<BR>
<A NAME="7"> </A>
<B>ז</B> אִ֥ם תִּטֶּ֣ה אַשֻּׁרִי֮    מִנִּ֪י הַ֫דָּ֥רֶךְ<BR>וְאַחַ֣ר עֵ֭ינַי הָלַ֣ךְ לִבִּ֑י    וּ֝בְכַפַּ֗י דָּ֣בַק מֽאוּם׃<BR>
<A NAME="8"> </A>
<B>ח</B> אֶ֭זְרְעָה וְאַחֵ֣ר יֹאכֵ֑ל    וְֽצֶאֱצָאַ֥י יְשֹׁרָֽשׁוּ׃<BR>
<A NAME="9"> </A>
<B>ט</B> אִם־נִפְתָּ֣ה לִ֭בִּי עַל־אִשָּׁ֑ה    וְעַל־פֶּ֖תַח רֵעִ֣י אָרָֽבְתִּי׃<BR>
<A NAME="10"> </A>
<B>י</B> תִּטְחַ֣ן לְאַחֵ֣ר אִשְׁתִּ֑י    וְ֝עָלֶ֗יהָ יִכְרְע֥וּן אֲחֵרִֽין׃<BR>
<A NAME="11"> </A>
<B>יא</B> כִּי־הוא (הִ֥יא) זִמָּ֑ה    והיא (וְ֝ה֗וּא) עָו֥‍ֹן פְּלִילִֽים׃<BR>
<A NAME="12"> </A>
<B>יב</B> כִּ֤י אֵ֣שׁ הִ֭יא עַד־אֲבַדּ֣וֹן תֹּאכֵ֑ל    וּֽבְכָל־תְּב֖וּאָתִ֣י תְשָׁרֵֽשׁ׃<BR>
<A NAME="13"> </A>
<B>יג</B> אִם־אֶמְאַ֗ס מִשְׁפַּ֣ט עַ֭בְדִּי וַֽאֲמָתִ֑י    בְּ֝רִבָ֗ם עִמָּדִֽי׃<BR>
<A NAME="14"> </A>
<B>יד</B> וּמָ֣ה אֶֽ֭עֱשֶׂה כִּֽי־יָק֣וּם אֵ֑ל    וְכִֽי־יִ֝פְקֹ֗ד מָ֣ה אֲשִׁיבֶֽנּוּ׃<BR>
<A NAME="15"> </A>
<B>טו</B> הֲֽלֹא־בַ֭בֶּטֶן עֹשֵׂ֣נִי עָשָׂ֑הוּ    וַ֝יְכֻנֶ֗נּוּ בָּרֶ֥חֶם אֶחָֽד׃<BR>
<A NAME="16"> </A>
<B>טז</B> אִם־אֶ֭מְנַע מֵחֵ֣פֶץ דַּלִּ֑ים    וְעֵינֵ֖י אַלְמָנָ֣ה אֲכַלֶּֽה׃<BR>
<A NAME="17"> </A>
<B>יז</B> וְאֹכַ֣ל פִּתִּ֣י לְבַדִּ֑י    וְלֹֽא־אָכַ֖ל יָת֣וֹם מִמֶּֽנָּה׃<BR>
<A NAME="18"> </A>
<B>יח</B> כִּ֣י מִ֭נְּעוּרַי גְּדֵלַ֣נִי כְאָ֑ב    וּמִבֶּ֖טֶן אִמִּ֣י אַנְחֶֽנָּה׃<BR>
<A NAME="19"> </A>
<B>יט</B> אִם־אֶרְאֶ֣ה א֭וֹבֵד מִבְּלִ֣י לְב֑וּשׁ    וְאֵ֥ין כְּ֝ס֗וּת לָֽאֶבְיֽוֹן׃<BR>
<A NAME="20"> </A>
<B>כ</B> אִם־לֹ֣א בֵֽרְכ֣וּנִי חֲלָצָ֑ו    וּמִגֵּ֥ז כְּ֝בָשַׂ֗י יִתְחַמָּֽם׃<BR>
<A NAME="21"> </A>
<B>כא</B> אִם־הֲנִיפ֣וֹתִי עַל־יָת֣וֹם יָדִ֑י    כִּֽי־אֶרְאֶ֥ה בַ֝שַּׁ֗עַר עֶזְרָתִֽי׃<BR>
<A NAME="22"> </A>
<B>כב</B> כְּ֭תֵפִי מִשִּׁכְמָ֣ה תִפּ֑וֹל    וְ֝אֶזְרֹעִ֗י מִקָּנָ֥ה תִשָּׁבֵֽר׃<BR>
<A NAME="23"> </A>
<B>כג</B> כִּ֤י פַ֣חַד אֵ֭לַי אֵ֣יד אֵ֑ל    וּ֝מִשְּׂאֵת֗וֹ לֹ֣א אוּכָֽל׃<BR>
<A NAME="24"> </A>
<B>כד</B> אִם־שַׂ֣מְתִּי זָהָ֣ב כִּסְלִ֑י    וְ֝לַכֶּ֗תֶם אָמַ֥רְתִּי מִבְטַחִֽי׃<BR>
<A NAME="25"> </A>
<B>כה</B> אִם־אֶ֭שְׂמַח כִּי־רַ֣ב חֵילִ֑י    וְכִֽי־כַ֝בִּ֗יר מָֽצְאָ֥ה יָדִֽי׃<BR>
<A NAME="26"> </A>
<B>כו</B> אִם־אֶרְאֶ֣ה א֭וֹר כִּ֣י יָהֵ֑ל    וְ֝יָרֵ֗חַ יָקָ֥ר הֹלֵֽךְ׃<BR>
<A NAME="27"> </A>
<B>כז</B> וַיִּ֣פְתְּ בַּסֵּ֣תֶר לִבִּ֑י    וַתִּשַּׁ֖ק יָדִ֣י לְפִֽי׃<BR>
<A NAME="28"> </A>
<B>כח</B> גַּם־ה֭וּא עָו֣‍ֹן פְּלִילִ֑י    כִּֽי־כִחַ֖שְׁתִּי לָאֵ֣ל מִמָּֽעַל׃<BR>
<A NAME="29"> </A>
<B>כט</B> אִם־אֶ֭שְׂמַח בְּפִ֣יד מְשַׂנְאִ֑י    וְ֝הִתְעֹרַ֗רְתִּי כִּֽי־מְצָ֥אוֹ רָֽע׃<BR>
<A NAME="30"> </A>
<B>ל</B> וְלֹֽא־נָתַ֣תִּי לַֽחֲטֹ֣א חִכִּ֑י    לִשְׁאֹ֖ל בְּאָלָ֣ה נַפְשֽׁוֹ׃<BR>
<A NAME="31"> </A>
<B>לא</B> אִם־לֹ֣א אָֽ֭מְרוּ מְתֵ֣י אָֽהֳלִ֑י    מִֽי־יִתֵּ֥ן מִ֝בְּשָׂר֗וֹ לֹ֣א נִשְׂבָּֽע׃<BR>
<A NAME="32"> </A>
<B>לב</B> בַּ֭חוּץ לֹֽא־יָלִ֣ין גֵּ֑ר    דְּ֝לָתַ֗י לָאֹ֥רַח אֶפְתָּֽח׃<BR>
<A NAME="33"> </A>
<B>לג</B> אִם־כִּסִּ֣יתִי כְאָדָ֣ם פְּשָׁעָ֑י    לִטְמ֖וֹן בְּחֻבִּ֣י עֲו‍ֹנִֽי׃<BR>
<A NAME="34"> </A>
<B>לד</B> כִּ֤י אֶֽעֱר֨וֹץ ׀ הָ֘מ֤וֹן רַבָּ֗ה    וּבוּז־מִשְׁפָּח֥וֹת יְחִתֵּ֑נִי<BR>וָֽ֝אֶדֹּ֗ם    לֹא־אֵ֥צֵא פָֽתַח׃<BR>
<A NAME="35"> </A>
<B>לה</B> מִ֤י יִתֶּן־לִ֨י ׀ שֹׁ֘מֵ֤עַֽ לִ֗י    הֶן־תָּ֭וִי שַׁדַּ֣י יַֽעֲנֵ֑נִי<BR>וְסֵ֥פֶר כָּ֝תַ֗ב    אִ֣ישׁ רִיבִֽי׃<BR>
<A NAME="36"> </A>
<B>לו</B> אִם־לֹ֣א עַל־שִׁ֭כְמִי אֶשָּׂאֶ֑נּוּ    אֶֽעֶנְדֶ֖נּוּ עֲטָר֣וֹת לִֽי׃<BR>
<A NAME="37"> </A>
<B>לז</B> מִסְפַּ֣ר צְ֭עָדַי אַגִּידֶ֑נּוּ    כְּמוֹ־נָ֝גִ֗יד אֲקָֽרְבֶֽנּוּ׃<BR>
<A NAME="38"> </A>
<B>לח</B> אִם־עָ֭לַי אַדְמָתִ֣י תִזְעָ֑ק    וְ֝יַ֗חַד תְּלָמֶ֥יהָ יִבְכָּיֽוּן׃<BR>
<A NAME="39"> </A>
<B>לט</B> אִם־כֹּ֭חָהּ אָכַ֣לְתִּי בְלִי־כָ֑סֶף    וְנֶ֖פֶשׁ בְּעָלֶ֣יהָ הִפָּֽחְתִּי׃<BR>
<A NAME="40"> </A>
<B>מ</B> תַּ֤חַת חִטָּ֨ה ׀ יֵ֥צֵא ח֗וֹחַ וְתַֽחַת־שְׂעֹרָ֥ה בָאְשָׁ֑ה    תַּ֝֗מּוּ דִּבְרֵ֥י אִיּֽוֹב׃</P>

<HR>
<P CLASS=s>
<A HREF="c0.htm">תנ"ך</A> -
איוב - פרק
<A HREF="c2701.htm">א</A>
<A HREF="c2702.htm">ב</A>
<A HREF="c2703.htm">ג</A>
<A HREF="c2704.htm">ד</A>
<A HREF="c2705.htm">ה</A>
<A HREF="c2706.htm">ו</A>
<A HREF="c2707.htm">ז</A>
<A HREF="c2708.htm">ח</A>
<A HREF="c2709.htm">ט</A>
<A HREF="c2710.htm">י</A>
<A HREF="c2711.htm">יא</A>
<A HREF="c2712.htm">יב</A>
<A HREF="c2713.htm">יג</A>
<A HREF="c2714.htm">יד</A>
<A HREF="c2715.htm">טו</A>
<A HREF="c2716.htm">טז</A>
<A HREF="c2717.htm">יז</A>
<A HREF="c2718.htm">יח</A>
<A HREF="c2719.htm">יט</A>
<A HREF="c2720.htm">כ</A>
<A HREF="c2721.htm">כא</A>
<A HREF="c2722.htm">כב</A>
<A HREF="c2723.htm">כג</A>
<A HREF="c2724.htm">כד</A>
<A HREF="c2725.htm">כה</A>
<A HREF="c2726.htm">כו</A>
<A HREF="c2727.htm">כז</A>
<A HREF="c2728.htm">כח</A>
<A HREF="c2729.htm">כט</A>
<A HREF="c2730.htm">ל</A>
לא
<A HREF="c2732.htm">לב</A>
<A HREF="c2733.htm">לג</A>
<A HREF="c2734.htm">לד</A>
<A HREF="c2735.htm">לה</A>
<A HREF="c2736.htm">לו</A>
<A HREF="c2737.htm">לז</A>
<A HREF="c2738.htm">לח</A>
<A HREF="c2739.htm">לט</A>
<A HREF="c2740.htm">מ</A>
<A HREF="c2741.htm">מא</A>
<A HREF="c2742.htm">מב</A>
</P>
<HR>
<P CLASS=m>יש לך שאלה או הערה?  <SCRIPT TYPE="text/javascript">email('c2731')</SCRIPT></P>
</BODY></HTML>
