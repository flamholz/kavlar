<!DOCTYPE HTML PUBLIC "-//W3C//DTD HTML 4.01 Transitional//EN">
<HTML LANG=HE DIR=RTL>
<HEAD>
<META HTTP-EQUIV="Content-Type" CONTENT="text/html; CHARSET=utf-8">
<!--Copyright 2012 Mechon Mamre, 12 Hayyim Vital, Jerusalem-->
<LINK REL="stylesheet" HREF="cs.css" TYPE="text/css">
<TITLE>תנ"ך - משלי פרק טז</TITLE>
<SCRIPT TYPE="text/javascript" SRC="um.js"></SCRIPT>
</HEAD>
<BODY>
<HR>
<P CLASS=s>
<A HREF="c0.htm">תנ"ך</A> -
משלי - פרק
<A HREF="c2801.htm">א</A>
<A HREF="c2802.htm">ב</A>
<A HREF="c2803.htm">ג</A>
<A HREF="c2804.htm">ד</A>
<A HREF="c2805.htm">ה</A>
<A HREF="c2806.htm">ו</A>
<A HREF="c2807.htm">ז</A>
<A HREF="c2808.htm">ח</A>
<A HREF="c2809.htm">ט</A>
<A HREF="c2810.htm">י</A>
<A HREF="c2811.htm">יא</A>
<A HREF="c2812.htm">יב</A>
<A HREF="c2813.htm">יג</A>
<A HREF="c2814.htm">יד</A>
<A HREF="c2815.htm">טו</A>
טז
<A HREF="c2817.htm">יז</A>
<A HREF="c2818.htm">יח</A>
<A HREF="c2819.htm">יט</A>
<A HREF="c2820.htm">כ</A>
<A HREF="c2821.htm">כא</A>
<A HREF="c2822.htm">כב</A>
<A HREF="c2823.htm">כג</A>
<A HREF="c2824.htm">כד</A>
<A HREF="c2825.htm">כה</A>
<A HREF="c2826.htm">כו</A>
<A HREF="c2827.htm">כז</A>
<A HREF="c2828.htm">כח</A>
<A HREF="c2829.htm">כט</A>
<A HREF="c2830.htm">ל</A>
<A HREF="c2831.htm">לא</A>
</P>
<HR>

<H1>משלי פרק טז</H1>

<A NAME="1"> </A>
<P><B>א</B> לְאָדָ֥ם מַֽעַרְכֵי־לֵ֑ב    וּ֝מֵֽיְהוָ֗ה מַֽעֲנֵ֥ה לָשֽׁוֹן׃<BR>
<A NAME="2"> </A>
<B>ב</B> כָּֽל־דַּרְכֵי־אִ֭ישׁ זַ֣ךְ בְּעֵינָ֑יו    וְתֹכֵ֖ן רוּח֣וֹת יְהוָֽה׃<BR>
<A NAME="3"> </A>
<B>ג</B> גֹּ֣ל אֶל־יְהוָ֣ה מַֽעֲשֶׂ֑יךָ    וְ֝יִכֹּ֗נוּ מַחְשְׁבֹתֶֽיךָ׃<BR>
<A NAME="4"> </A>
<B>ד</B> כֹּ֤ל פָּעַ֣ל יְ֭הוָה לַֽמַּעֲנֵ֑הוּ    וְגַם־רָ֝שָׁ֗ע לְי֣וֹם רָעָֽה׃<BR>
<A NAME="5"> </A>
<B>ה</B> תּֽוֹעֲבַ֣ת יְ֭הוָה כָּל־גְּבַהּ־לֵ֑ב    יָ֥ד לְ֝יָ֗ד לֹ֣א יִנָּקֶֽה׃<BR>
<A NAME="6"> </A>
<B>ו</B> בְּחֶ֣סֶד וֶֽ֭אֱמֶת יְכֻפַּ֣ר עָו֑‍ֹן    וּבְיִרְאַ֥ת יְ֝הוָ֗ה ס֣וּר מֵרָֽע׃<BR>
<A NAME="7"> </A>
<B>ז</B> בִּרְצ֣וֹת יְ֭הוָה דַּרְכֵי־אִ֑ישׁ    גַּם־אֽ֝וֹיְבָ֗יו יַשְׁלִ֥ם אִתּֽוֹ׃<BR>
<A NAME="8"> </A>
<B>ח</B> טוֹב־מְ֭עַט בִּצְדָקָ֑ה    מֵרֹ֥ב תְּ֝בוּא֗וֹת בְּלֹ֣א מִשְׁפָּֽט׃<BR>
<A NAME="9"> </A>
<B>ט</B> לֵ֣ב אָ֭דָם יְחַשֵּׁ֣ב דַּרְכּ֑וֹ    וַֽ֝יהוָ֗ה יָכִ֥ין צַֽעֲדֽוֹ׃<BR>
<A NAME="10"> </A>
<B>י</B> קֶ֤סֶם ׀ עַֽל־שִׂפְתֵי־מֶ֑לֶךְ    בְּ֝מִשְׁפָּ֗ט לֹ֣א יִמְעַל־פִּֽיו׃<BR>
<A NAME="11"> </A>
<B>יא</B> פֶּ֤לֶס ׀ וּמֹֽאזְנֵ֣י מִ֭שְׁפָּט לַֽיהוָ֑ה    מַֽ֝עֲשֵׂ֗הוּ כָּל־אַבְנֵי־כִֽיס׃<BR>
<A NAME="12"> </A>
<B>יב</B> תּֽוֹעֲבַ֣ת מְ֭לָכִים עֲשׂ֣וֹת רֶ֑שַׁע    כִּ֥י בִ֝צְדָקָ֗ה יִכּ֥וֹן כִּסֵּֽא׃<BR>
<A NAME="13"> </A>
<B>יג</B> רְצ֣וֹן מְ֭לָכִים שִׂפְתֵי־צֶ֑דֶק    וְדֹבֵ֖ר יְשָׁרִ֣ים יֶֽאֱהָֽב׃<BR>
<A NAME="14"> </A>
<B>יד</B> חֲמַת־מֶ֥לֶךְ מַלְאֲכֵי־מָ֑וֶת    וְאִ֖ישׁ חָכָ֣ם יְכַפְּרֶֽנָּה׃<BR>
<A NAME="15"> </A>
<B>טו</B> בְּאוֹר־פְּנֵי־מֶ֥לֶךְ חַיִּ֑ים    וּ֝רְצוֹנ֗וֹ כְּעָ֣ב מַלְקֽוֹשׁ׃<BR>
<A NAME="16"> </A>
<B>טז</B> קְֽנֹה־חָכְמָ֗ה מַה־טּ֥וֹב מֵֽחָר֑וּץ    וּקְנ֥וֹת בִּ֝ינָ֗ה נִבְחָ֥ר מִכָּֽסֶף׃<BR>
<A NAME="17"> </A>
<B>יז</B> מְסִלַּ֣ת יְ֭שָׁרִים ס֣וּר מֵרָ֑ע    שֹׁמֵ֥ר נַ֝פְשׁ֗וֹ נֹצֵ֥ר דַּרְכּֽוֹ׃<BR>
<A NAME="18"> </A>
<B>יח</B> לִפְנֵי־שֶׁ֥בֶר גָּא֑וֹן    וְלִפְנֵ֥י כִ֝שָּׁל֗וֹן גֹּ֣בַהּ רֽוּחַ׃<BR>
<A NAME="19"> </A>
<B>יט</B> ט֣וֹב שְׁפַל־ר֭וּחַ אֶת־עניים (עֲנָוִ֑ים)    מֵֽחַלֵּ֥ק שָׁ֝לָ֗ל אֶת־גֵּאִֽים׃<BR>
<A NAME="20"> </A>
<B>כ</B> מַשְׂכִּ֣יל עַל־דָּ֭בָר יִמְצָא־ט֑וֹב    וּבוֹטֵ֖חַ בַּֽיהוָ֣ה אַשְׁרָֽיו׃<BR>
<A NAME="21"> </A>
<B>כא</B> לַֽחֲכַם־לֵ֭ב יִקָּרֵ֣א נָב֑וֹן    וּמֶ֥תֶק שְׂ֝פָתַ֗יִם יֹסִ֥יף לֶֽקַח׃<BR>
<A NAME="22"> </A>
<B>כב</B> מְק֣וֹר חַ֭יִּים שֵׂ֣כֶל בְּעָלָ֑יו    וּמוּסַ֖ר אֱוִלִ֣ים אִוֶּֽלֶת׃<BR>
<A NAME="23"> </A>
<B>כג</B> לֵ֣ב חָ֭כָם יַשְׂכִּ֣יל פִּ֑יהוּ    וְעַל־שְׂ֝פָתָ֗יו יֹסִ֥יף לֶֽקַח׃<BR>
<A NAME="24"> </A>
<B>כד</B> צוּף־דְּ֭בַשׁ אִמְרֵי־נֹ֑עַם    מָת֥וֹק לַ֝נֶּ֗פֶשׁ וּמַרְפֵּ֥א לָעָֽצֶם׃<BR>
<A NAME="25"> </A>
<B>כה</B> יֵ֤שׁ דֶּ֣רֶךְ יָ֭שָׁר לִפְנֵי־אִ֑ישׁ    וְ֝אַֽחֲרִיתָ֗הּ דַּרְכֵי־מָֽוֶת׃<BR>
<A NAME="26"> </A>
<B>כו</B> נֶ֣פֶשׁ עָ֭מֵל עָ֣מְלָה לּ֑וֹ    כִּֽי־אָכַ֖ף עָלָ֣יו פִּֽיהוּ׃<BR>
<A NAME="27"> </A>
<B>כז</B> אִ֣ישׁ בְּ֭לִיַּעַל כֹּרֶ֣ה רָעָ֑ה    וְעַל־שפתיו (שְׂ֝פָת֗וֹ) כְּאֵ֣שׁ צָרָֽבֶת׃<BR>
<A NAME="28"> </A>
<B>כח</B> אִ֣ישׁ תַּ֭הְפֻּכוֹת יְשַׁלַּ֣ח מָד֑וֹן    וְ֝נִרְגָּ֗<SMALL>ן</SMALL> מַפְרִ֥יד אַלּֽוּף׃<BR>
<A NAME="29"> </A>
<B>כט</B> אִ֣ישׁ חָ֭מָס יְפַתֶּ֣ה רֵעֵ֑הוּ    וְ֝הֽוֹלִיכ֗וֹ בְּדֶ֣רֶךְ לֹא־טֽוֹב׃<BR>
<A NAME="30"> </A>
<B>ל</B> עֹצֶ֣ה עֵ֭ינָיו לַחְשֹׁ֣ב תַּהְפֻּכ֑וֹת    קֹרֵ֥ץ שְׂ֝פָתָ֗יו כִּלָּ֥ה רָעָֽה׃<BR>
<A NAME="31"> </A>
<B>לא</B> עֲטֶ֣רֶת תִּפְאֶ֣רֶת שֵׂיבָ֑ה    בְּדֶ֥רֶךְ צְ֝דָקָ֗ה תִּמָּצֵֽא׃<BR>
<A NAME="32"> </A>
<B>לב</B> ט֤וֹב אֶ֣רֶךְ אַ֭פַּיִם מִגִּבּ֑וֹר    וּמֹשֵׁ֥ל בְּ֝רוּח֗וֹ מִלֹּכֵ֥ד עִֽיר׃<BR>
<A NAME="33"> </A>
<B>לג</B> בַּ֭חֵיק יוּטַ֣ל אֶת־הַגּוֹרָ֑ל    וּ֝מֵֽיְהוָ֗ה כָּל־מִשְׁפָּטֽוֹ׃</P>

<HR>
<P CLASS=s>
<A HREF="c0.htm">תנ"ך</A> -
משלי - פרק
<A HREF="c2801.htm">א</A>
<A HREF="c2802.htm">ב</A>
<A HREF="c2803.htm">ג</A>
<A HREF="c2804.htm">ד</A>
<A HREF="c2805.htm">ה</A>
<A HREF="c2806.htm">ו</A>
<A HREF="c2807.htm">ז</A>
<A HREF="c2808.htm">ח</A>
<A HREF="c2809.htm">ט</A>
<A HREF="c2810.htm">י</A>
<A HREF="c2811.htm">יא</A>
<A HREF="c2812.htm">יב</A>
<A HREF="c2813.htm">יג</A>
<A HREF="c2814.htm">יד</A>
<A HREF="c2815.htm">טו</A>
טז
<A HREF="c2817.htm">יז</A>
<A HREF="c2818.htm">יח</A>
<A HREF="c2819.htm">יט</A>
<A HREF="c2820.htm">כ</A>
<A HREF="c2821.htm">כא</A>
<A HREF="c2822.htm">כב</A>
<A HREF="c2823.htm">כג</A>
<A HREF="c2824.htm">כד</A>
<A HREF="c2825.htm">כה</A>
<A HREF="c2826.htm">כו</A>
<A HREF="c2827.htm">כז</A>
<A HREF="c2828.htm">כח</A>
<A HREF="c2829.htm">כט</A>
<A HREF="c2830.htm">ל</A>
<A HREF="c2831.htm">לא</A>
</P>
<HR>
<P CLASS=m>יש לך שאלה או הערה?  <SCRIPT TYPE="text/javascript">email('c2816')</SCRIPT></P>
</BODY></HTML>
