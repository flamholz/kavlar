<!DOCTYPE HTML PUBLIC "-//W3C//DTD HTML 4.01 Transitional//EN">
<HTML LANG=HE DIR=RTL>
<HEAD>
<META HTTP-EQUIV="Content-Type" CONTENT="text/html; CHARSET=utf-8">
<!--Copyright 2012 Mechon Mamre, 12 Hayyim Vital, Jerusalem-->
<LINK REL="stylesheet" HREF="cs.css" TYPE="text/css">
<TITLE>תנ"ך - משלי פרק כח</TITLE>
<SCRIPT TYPE="text/javascript" SRC="um.js"></SCRIPT>
</HEAD>
<BODY>
<HR>
<P CLASS=s>
<A HREF="c0.htm">תנ"ך</A> -
משלי - פרק
<A HREF="c2801.htm">א</A>
<A HREF="c2802.htm">ב</A>
<A HREF="c2803.htm">ג</A>
<A HREF="c2804.htm">ד</A>
<A HREF="c2805.htm">ה</A>
<A HREF="c2806.htm">ו</A>
<A HREF="c2807.htm">ז</A>
<A HREF="c2808.htm">ח</A>
<A HREF="c2809.htm">ט</A>
<A HREF="c2810.htm">י</A>
<A HREF="c2811.htm">יא</A>
<A HREF="c2812.htm">יב</A>
<A HREF="c2813.htm">יג</A>
<A HREF="c2814.htm">יד</A>
<A HREF="c2815.htm">טו</A>
<A HREF="c2816.htm">טז</A>
<A HREF="c2817.htm">יז</A>
<A HREF="c2818.htm">יח</A>
<A HREF="c2819.htm">יט</A>
<A HREF="c2820.htm">כ</A>
<A HREF="c2821.htm">כא</A>
<A HREF="c2822.htm">כב</A>
<A HREF="c2823.htm">כג</A>
<A HREF="c2824.htm">כד</A>
<A HREF="c2825.htm">כה</A>
<A HREF="c2826.htm">כו</A>
<A HREF="c2827.htm">כז</A>
כח
<A HREF="c2829.htm">כט</A>
<A HREF="c2830.htm">ל</A>
<A HREF="c2831.htm">לא</A>
</P>
<HR>

<H1>משלי פרק כח</H1>

<A NAME="1"> </A>
<P><B>א</B> נָ֣סוּ וְאֵין־רֹדֵ֣ף רָשָׁ֑ע    וְ֝צַדִּיקִ֗ים כִּכְפִ֥יר יִבְטָֽח׃<BR>
<A NAME="2"> </A>
<B>ב</B> בְּפֶ֣שַֽׁע אֶ֭רֶץ רַבִּ֣ים שָׂרֶ֑יהָ    וּבְאָדָ֥ם מֵבִ֥ין יֹ֝דֵ֗עַ כֵּ֣ן יַֽאֲרִֽיךְ׃<BR>
<A NAME="3"> </A>
<B>ג</B> גֶּֽבֶר־רָ֭שׁ וְעֹשֵׁ֣ק דַּלִּ֑ים    מָטָ֥ר סֹ֝חֵ֗ף וְאֵ֣ין לָֽחֶם׃<BR>
<A NAME="4"> </A>
<B>ד</B> עֹֽזְבֵ֣י ת֭וֹרָה יְהַֽלְל֣וּ רָשָׁ֑ע    וְשֹֽׁמְרֵ֥י ת֝וֹרָ֗ה יִתְגָּ֥רוּ בָֽם׃<BR>
<A NAME="5"> </A>
<B>ה</B> אַנְשֵׁי־רָ֭ע לֹֽא־יָבִ֣ינוּ מִשְׁפָּ֑ט    וּמְבַקְשֵׁ֥י יְ֝הוָ֗ה יָבִ֥ינוּ כֹֽל׃<BR>
<A NAME="6"> </A>
<B>ו</B> טֽוֹב־רָ֭שׁ הוֹלֵ֣ךְ בְּתֻמּ֑וֹ    מֵֽעִקֵּ֥שׁ דְּ֝רָכַ֗יִם וְה֣וּא עָשִֽׁיר׃<BR>
<A NAME="7"> </A>
<B>ז</B> נוֹצֵ֣ר תּ֭וֹרָה בֵּ֣ן מֵבִ֑ין    וְרֹעֶ֥ה זֽ֝וֹלְלִ֗ים יַכְלִ֥ים אָבִֽיו׃<BR>
<A NAME="8"> </A>
<B>ח</B> מַרְבֶּ֣ה ה֭וֹנוֹ בְּנֶ֣שֶׁךְ ובתרבית (וְתַרְבִּ֑ית)    לְחוֹנֵ֖ן דַּלִּ֣ים יִקְבְּצֶֽנּוּ׃<BR>
<A NAME="9"> </A>
<B>ט</B> מֵסִ֣יר אָ֭זְנוֹ מִשְּׁמֹ֣עַ תּוֹרָ֑ה    גַּ֥ם תְּ֝פִלָּת֗וֹ תּֽוֹעֵבָֽה׃<BR>
<A NAME="10"> </A>
<B>י</B> מַשְׁגֶּ֤ה יְשָׁרִ֨ים ׀ בְּדֶ֥רֶךְ רָ֗ע בִּשְׁחוּת֥וֹ הֽוּא־יִפּ֑וֹל    וּ֝תְמִימִ֗ים יִנְחֲלוּ־טֽוֹב׃</P>
<A NAME="11"> </A>
<P><B>יא</B> חָכָ֣ם בְּ֭עֵינָיו אִ֣ישׁ עָשִׁ֑יר    וְדַ֖ל מֵבִ֣ין יַחְקְרֶֽנּוּ׃<BR>
<A NAME="12"> </A>
<B>יב</B> בַּֽעֲלֹ֣ץ צַ֭דִּיקִים רַבָּ֣ה תִפְאָ֑רֶת    וּבְק֥וּם רְ֝שָׁעִ֗ים יְחֻפַּ֥שׂ אָדָֽם׃<BR>
<A NAME="13"> </A>
<B>יג</B> מְכַסֶּ֣ה פְ֭שָׁעָיו לֹ֣א יַצְלִ֑יחַ    וּמוֹדֶ֖ה וְעֹזֵ֣ב יְרֻחָֽם׃<BR>
<A NAME="14"> </A>
<B>יד</B> אַשְׁרֵ֣י אָ֭דָם מְפַחֵ֣ד תָּמִ֑יד    וּמַקְשֶׁ֥ה לִ֝בּ֗וֹ יִפּ֥וֹל בְּרָעָֽה׃<BR>
<A NAME="15"> </A>
<B>טו</B> אֲֽרִי־נֹ֭הֵם וְדֹ֣ב שׁוֹקֵ֑ק    מוֹשֵׁ֥ל רָ֝שָׁ֗ע עַ֣ל עַם־דָּֽל׃<BR>
<A NAME="16"> </A>
<B>טז</B> נָגִ֗יד חֲסַ֣ר תְּ֭בוּנוֹת וְרַ֥ב מַֽעֲשַׁקּ֑וֹת    שנאי (שֹׂ֥נֵא) בֶ֝֗צַע יַֽאֲרִ֥יךְ יָמִֽים׃</P>
<A NAME="17"> </A>
<P><B>יז</B> אָ֭<SMALL>דָ</SMALL>ם עָשֻׁ֣ק בְּדַם־נָ֑פֶשׁ    עַד־בּ֥וֹר יָ֝נ֗וּס אַל־יִתְמְכוּ־בֽוֹ׃<BR>
<A NAME="18"> </A>
<B>יח</B> הוֹלֵ֣ךְ תָּ֭מִים יִוָּשֵׁ֑עַ    וְנֶעְקַ֥שׁ דְּ֝רָכַ֗יִם יִפּ֥וֹל בְּאֶחָֽת׃<BR>
<A NAME="19"> </A>
<B>יט</B> עֹבֵ֣ד אַ֭דְמָתוֹ יִֽשְׂבַּֽע־לָ֑חֶם    וּמְרַדֵּ֥ף רֵ֝יקִ֗ים יִֽשְׂבַּֽע־רִֽישׁ׃<BR>
<A NAME="20"> </A>
<B>כ</B> אִ֣ישׁ אֱ֭מוּנוֹת רַב־בְּרָכ֑וֹת    וְאָ֥ץ לְ֝הַֽעֲשִׁ֗יר לֹ֣א יִנָּקֶֽה׃<BR>
<A NAME="21"> </A>
<B>כא</B> הַֽכֵּר־פָּנִ֥ים לֹא־ט֑וֹב    וְעַל־פַּת־לֶ֝֗חֶם יִפְשַׁע־גָּֽבֶר׃<BR>
<A NAME="22"> </A>
<B>כב</B> נִ֥בְהָֽל לַה֗וֹן אִ֭ישׁ רַ֣ע עָ֑יִן    וְלֹֽא־יֵ֝דַ֗ע כִּי־חֶ֥סֶר יְבֹאֶֽנּוּ׃<BR>
<A NAME="23"> </A>
<B>כג</B> מ֘וֹכִ֤יחַ אָדָ֣ם אַֽ֭חֲרַי חֵ֣ן יִמְצָ֑א    מִֽמַּחֲלִ֥יק לָשֽׁוֹן׃<BR>
<A NAME="24"> </A>
<B>כד</B> גּוֹזֵ֤ל ׀ אָ֘בִ֤יו וְאִמּ֗וֹ וְאֹמֵ֥ר אֵֽין־פָּ֑שַׁע    חָבֵ֥ר ה֝֗וּא לְאִ֣ישׁ מַשְׁחִֽית׃<BR>
<A NAME="25"> </A>
<B>כה</B> רְחַב־נֶ֭פֶשׁ יְגָרֶ֣ה מָד֑וֹן    וּבֹטֵ֖חַ עַל־יְהוָ֣ה יְדֻשָּֽׁן׃<BR>
<A NAME="26"> </A>
<B>כו</B> בּוֹטֵ֣חַ בְּ֭לִבּוֹ ה֣וּא כְסִ֑יל    וְהוֹלֵ֥ךְ בְּ֝חָכְמָ֗ה ה֣וּא יִמָּלֵֽט׃<BR>
<A NAME="27"> </A>
<B>כז</B> נוֹתֵ֣ן לָ֭רָשׁ אֵ֣ין מַחְס֑וֹר    וּמַעְלִ֥ים עֵ֝ינָ֗יו רַב־מְאֵרֽוֹת׃<BR>
<A NAME="28"> </A>
<B>כח</B> בְּק֣וּם רְ֭שָׁעִים יִסָּתֵ֣ר אָדָ֑ם    וּ֝בְאָבְדָ֗ם יִרְבּ֥וּ צַדִּיקִֽים׃</P>

<HR>
<P CLASS=s>
<A HREF="c0.htm">תנ"ך</A> -
משלי - פרק
<A HREF="c2801.htm">א</A>
<A HREF="c2802.htm">ב</A>
<A HREF="c2803.htm">ג</A>
<A HREF="c2804.htm">ד</A>
<A HREF="c2805.htm">ה</A>
<A HREF="c2806.htm">ו</A>
<A HREF="c2807.htm">ז</A>
<A HREF="c2808.htm">ח</A>
<A HREF="c2809.htm">ט</A>
<A HREF="c2810.htm">י</A>
<A HREF="c2811.htm">יא</A>
<A HREF="c2812.htm">יב</A>
<A HREF="c2813.htm">יג</A>
<A HREF="c2814.htm">יד</A>
<A HREF="c2815.htm">טו</A>
<A HREF="c2816.htm">טז</A>
<A HREF="c2817.htm">יז</A>
<A HREF="c2818.htm">יח</A>
<A HREF="c2819.htm">יט</A>
<A HREF="c2820.htm">כ</A>
<A HREF="c2821.htm">כא</A>
<A HREF="c2822.htm">כב</A>
<A HREF="c2823.htm">כג</A>
<A HREF="c2824.htm">כד</A>
<A HREF="c2825.htm">כה</A>
<A HREF="c2826.htm">כו</A>
<A HREF="c2827.htm">כז</A>
כח
<A HREF="c2829.htm">כט</A>
<A HREF="c2830.htm">ל</A>
<A HREF="c2831.htm">לא</A>
</P>
<HR>
<P CLASS=m>יש לך שאלה או הערה?  <SCRIPT TYPE="text/javascript">email('c2828')</SCRIPT></P>
</BODY></HTML>
